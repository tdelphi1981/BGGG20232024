Go-kart eğlence tesisi değildir!
Zengin sporu olarak tanımlanan motor sporlarının en ulaşılabilir seçeneği olan go-kart, yaşanan feci kazanın ardından Türkiyenin gündemine oturdu. Ticari go-kart pistlerine özgü mevcut bir yasal mevzuat, kanun veya yönetmelik bulunmuyor. Belediyelerce eğlence tesisi statüsünde değerlendirilen ve alışveriş merkezi otoparklarında açılan işletmelerin, güvenlik önlemleri konusunda büyük eksiklikler var.
ÜNİVERSİTE öğrencisi 24 yaşındaki Tuğba Erdoğanın, Adapazarındaki bir alışveriş merkezinin otoparkındaki pistte go-kart kullanırken kemer ve atkının boynunu koparması sonucu feci şekilde hayatını kaybetmesi, Türkiyede go-kart pistlerindeki denetim açığını gündeme getirdi. Ticari go-kart pistlerine özgü mevcut bir yasal mevzuatın, kanunun veya yönetmeliğin bulunmaması ve bu tesislerin belediyelerce eğlence tesisi statüsünde değerlendirilmesi sorunun kaynağını oluşturuyor. 100 bin TL sermaye ile, çıkma araç lastiklerinden ve 5 araç ile oluşturulan Hobi Karting Pistlerinin, bağlı bulundukları belediyeler tarafından denetlenmemesi tehlikeyi farklı boyutlara taşıyor.  
MEZVUATTA EKSİK VAR 
Türkiye Otomobil ve Motorsporları Federasyonu (TOSFED), bu tür ticari işletmeler ile ilgili kendisine yasalar ve yönetmeliklerce herhangi bir görev verilmemiş olmasına rağmen; 2007 yılından bu yana çıkarmış olduğu Hobi Karting Pist Yönetmeliği ile kendisine başvuru yapan işletmelere güvenlik ile ilgili olarak yön gösteriyor. Bu pistler ile ilgili mevzuat eksikliğini fark eden TOSFED, bu konuda yasalarla kendisine yüklenmiş bir denetim görevi ve sorumluluğu bulunmamasına karşın; kendisine başvuran karting tesislerine yol gösterici mahiyette güvenlik ile ilgili tavsiyelerde bulunuyor.  
BELGE VERİLİYOR AMA 
TOSFEDe başvuru yapan işletmeler, söz konusu yönetmeliğe göre inceleniyor ve fiziksel açıdan yönetmelikteki standartlara uygun olan pistlere uygunluk belgesi veriliyor.
Bazı belediyeler, ticari karting pistlerine işletme ruhsatı vermeden evvel TOSFED Pist Uygunluk Belgesini talep etse de kimi belediyeler hiç bir belge talep etmeden işletme ruhsatını veriyor. Bu belge sadece ticari go-kart uygulaması yapılan pistin yönetmeliğe uygunluğuna ilişkin olup, işletmenin nasıl yapılacağı ve işletmede kullanılan go-kart araçlarının güvenliği ile ilgili herhangi bir tavsiyeyi içermiyor. Sakaryada yaşanan kazada da sorumlu go-kart işletmesi, uygunluk belgesi almadığı için federasyona başvurmadığı da görülüyor.  
Pist kapandı işletmeci tutuksuz yargılanacak 
SAKARYAda genç kızın karting aracıyla yarıştığı sırada hayatını kaybettiği olaya ilişkin, taksirle ölüme sebebiyet vermek suçundan adliyeye sevk edilen pist işletmecisi Ö.M, Sakarya 3. Sulh Ceza Mahkemesince tutuksuz yargılanmak üzere serbest bırakıldı. Şeker Mahalledeki alışveriş merkezinin bahçesinde bulunan karting pistinde arkadaşlarıyla yarıştığı sırada kaşkolunun aracın aksına dolanması sonucu hayatını kaybeden Tuğba Erdoğanın (24) ölümüne ilişkin soruşturma kapsamında gözaltına alınan pist işletmecisi Ö.M, pazartesi, çarşamba ve cuma günleri karakolda imza atacak. Şeker Mahalledeki karting pistinin de kapatılığı belirlendi.  
Müşteri kask istemiyor işletmeci de zorlamıyor 
İŞLETMELERİN çoğunda kullanıcıların kask takmak istemediğini, işletmecilerin de müşterileri istemeyince kask takmak için zorlamadığına dikkat çeken Ethem Genim, şu bilgileri verdi: Normal şartlarda kurallara uymayanların araçları kullanmaması gerekiyor. Yaşanan kazada aşırı hızlanmadan kaynaklanan bir durum yok. Emniyet de kemeri olmak zorunda değil. Takla anında sürücünün kurtulması için bu tip araçlarda kemer kullanılmıyor. Standartlara uygun bir pist 500 bin doların altına malolmaz. 2 dönüm asfalt döküp üstüne lastikten yol yapıp, 10 otomobil koyup karting pisti yapıyorlar. 
Lunapark gibi denetlenmiyor 
OTOMOBİL sporu branşı olan kartingin, ticari go-karttan çok farklı olan bir disiplin olduğunu belirten Yol ve Sürüş Güvenliği Akademisi Autodromun Yönetim Kurulu Başkanı Ethem Genim de konuyla ilgili olarak şu bilgileri verdi: Kendine özgü çok sıkı kuralları olan karting, güvenliği açısından uluslararası standartlarda kuralları konmuş ve ticari go-kart ile uzak veya yakından alakası olmayan bir disiplin. Türkiyede hobi karting pisti dediğimiz çıkma lastiklerle dizayn edilmiş 1000den fazla yer var. Pisti kurmak ve toplamak 1-2 saat alıyor. İnsanlar, alışverişe geldik bir de kartinge binelim diyince güvenlik atlanabiliyor. Türkiyede lunaparkların bile güvenliğinin nasıl, neye göre ve kim tarafından değerlendirildiği bilinmiyor. Böyle benzer kaza, dünya karting tarihinde de yaşanmamıştır. 
Çarpışan araba gibi görülüyor 
TÜRKİYEnin en büyük gokart pistlerinden Mygokart Türkiyeyi beş yıl boyunca işleten, oğlu Türkiye go-kart şampiyonlukları yaşamış Osman Karamehmetoğlu, dünyada go-kartın otomobil sporlarının temel taşı olduğunu ve büyük yarışçıların bu spordan yetiştiğini belirterek, Türkiyede ise tam tersine hala çarpışan araba mantığıyla kullanılıyor. 5 yıl boyunca karting pistleri işlettim. MyGokart Türkiyenin en büyük go-kart pistiydi ama bu işi bıraktım. Çünkü Türkiye bu işe hazır değil. Hala çarpışan araba olarak kullanıyorlar dedi. Türkiyede bu işi yapıp kask taktırmayan bir sürü ruhsatsız yer olduğunu da hatırlatan Karamehmetoğlu, yaşanan kazanın atkıdan kaynaklandığını belirterek, Adapazarındaki kazada kemerden ziyade atkının bu acı sonucu doğurduğunu düşünüyorum. Arkadaki zincir atkıyı kapınca, vahim kazanın yaşandığını zannediyorum dedi.  
Çim biçme makinesinden doğdu 
GO-KART ya da kart adı verilen çok küçük, benzin ve hava soğutmalı, arkadan motorlu, dört tekerlekli minyatür araçlarla yapılan pist yarışıdır. Karting ilk olarak ABDde bir çiftçinin çim biçme makinesinin motorunu söküp kendi yaptığı bir şasi üzerine yerleştirmesiyle başladı. İlk karting yarışları, otomobil sporlarının anavatanı olan İngilterede yapıldı. Motorsporlarının temeli ve pist yarışlarının küçük kardeşi olarak kabul edilen karting, 7 den 70 e her insanın yapabileceği bu spor dalı hem kolay hem de maliyetinin düşük olması nedeniyle hızla yaygınlaştı. Dünyada en iyi yarışçıların ilk okulu da karting pistleridir. Karting, otomobil sporunun hem alt yapısı hem de kilometre taşıdır. Hollanda da şu anda 15i aşkın lisanslı karting pisti bulunuyor. Şu anda Türkiyede lisanslı 4 tane, Kuzey Kıbrıs Türk Cumhuriyetinde ise bir tane pist bulunuyor. 
 