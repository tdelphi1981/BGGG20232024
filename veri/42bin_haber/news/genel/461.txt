Boğaz'ın suyu Haliç'le buluştu
Başbakan Erdoğan'ın katıldığı törenle İstanbul Boğazı'ndan Haliç'e su verildi.
 Başbakan Recep Tayyip Erdoğan, İstanbul Boğazı'ndan Haliç'e su verilmesi töreninde yaptığı konuşmada, 1994'te İstanbul Büyükşehir Belediye Başkanı seçilerek, şehrin sorumluluğunu üstlendiğinde, Haliç'i ''adeta bir bataklık'' olarak teslim aldıklarını söyledi.
 Erdoğan, ''Şahsım Kasımpaşa'da doğmuş bir İstanbullu olarak, Kasımpaşa'dan Fener'e, Kasımpaşa'dan Balat'a hangi tablo içerisinde geçtiğimizi çok iyi bilirim. Adacıklar... Kokudan geçilmeyen bir Haliç. Sandallarla Haliç'teki vapurlarla karşıdan karşıya geçerdik. Bugünleri görmenin de hayalini hep taşırdık'' diye konuştu.
 Kirlenmeye müsaade etmeyeceğiz
 Proje ile deniz suyunun Haliç'le buluşturulduğunu, yağışın olmadığı dönemlerde Haliç'e günde 260 bin metreküp deniz suyu akıtılacağını ifade eden Erdoğan, yeniden bir kirlenmeye müsaade etmeyeceklerini söyledi. Erdoğan, ''Sarıyer'den tünel ve Kağıthane Deresi aracılığıyla Haliç'e su getirmemizi sağlayan projenin maliyeti 44 milyon lira. Proje paketinin şu ana kadar maliyeti 758 milyon doları buluyor'' dedi.
  