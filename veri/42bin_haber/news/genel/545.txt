Camilerde telefona jammer'lı önlem
DİYANET İşleri Başkanlığı, özellikle namaz sırasında çalarak tüm cemaati rahatsız eden cep telefonlarını engellemek için harekete geçti.
 Camilere, GSM sinyali karıştırıcı cihaz alınacak. Diyanet İşleri Başkanlığı Din Hizmetleri Genel Müdürlüğü, olayın dini boyutunun yanı sıra, hukuki yönünü de inceledi. Hazırlanan görüş notunda, ilgili yönergeye işaret edilerek, cami ve mescitlerin ibadete açılış beratlarını veren müftülüklerin, buraları yönetme görevini de üstlendiği belirtildi. Konuyla ilgili olarak şu ifadeler kullanıldı: 
 'İbadet yerlerinin huzur ve sükunetini sağlamaya yönelik olarak cep telefonlarına ait zil seslerinden kaynaklanan şikayetleri önlemek maksadıyla cami ve mescitlerde GSM karıştırıcı cihaz kullanılması uygun görülmektedir. Müftülüklerce belirlenecek camilere, dernek/vakıf işbirliği ile mahalli imkanlar kullanılarak GSM karıştırıcı cihazı takılmasına ait masraflar mahallince karşılanacaktır.'
 ELEKTRONİK CİHAZLA AYET 
 Öte yandan Diyanet İşleri Başkanlığı, sadece camilere gelenlerin değil, çevreden geçenlerin de dini bilgiler edinebilmesi için 'Elektronik Cihaz Projesi'ne hız verdi. Ayet ve hadis mealleri ile cami dışında toplumun bilgilendirilmesi amacıyla beş yıldır sürdürülen proje kapsamında, camilerine elektronik cihaz takılan il sayısı 62'ye ulaştı.
 Hakkı KURBAN / ANKARA