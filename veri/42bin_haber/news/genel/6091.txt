ASELSAN öyle bir şey yaptı ki...
Türk savunma sanayinin önde gelen şirketlerinden ASELSAN, 7 yıl süren çalışmaların ardından hava savunma sistemleri, savaş uçakları, helikopterler ve gemilerin tanımlanabilmesi için hayati önem arz eden ''Dost-Düşman Tanıma Sistemi''ni milli olarak geliştirdi. Bu teknoloji sayesinde 1974 Kıbrıs Barış Harekatı'nda Türk savaş uçaklarının, yine Türk muhribi Kocatepe'yi yanlışlıkla vurması gibi olaylar da önlenecek.
Dost düşman tanıma tanıtma sistemi olarak bilinen ''Milli IFF (Identification Friend and Foe) Mod 5/S'', ASELSAN tarafından tamamen yerli olarak üretildi ve Türk Silahlı Kuvvetleri'ne tesli edildi. Sistem, F-4 uçakları ile hava savunma radarlarına entegre adilerek test edildi ve uzmanlardan tam not aldı. Türk ordusuna ait tüm unsurların birbirini tanımasını sağlayacak sistem 7 yılda geliştirildi. 
Milli IFF Mod 5/S Sistemi Geliştirme Projesi'nin teslimat töreni ASELSAN'ın Macunköy tesislerinde gerçekleştirildi. Törene, Türk Silahlı Kuvvetleri, Milli Savunma Bakanlığı, Savunma Sanayii Müsteşarlığı ve TÜBİTAK'tan çok sayıda davetli katıldı. 
ASELSAN Genel Müdürü Cengiz Ergeneman, proje hakkında AA muhabirine bilgi verirken, Dost-Düşman Tanıma-Tanıtma Sistemi geliştirme projesi için 6 Aralık 2006'da Milli Savunma Bakanlığı ile ASELSAN arasında sözleşme imzalandığını anımsattı. Proje kapsamında, 1. Hava İkmal Bakım Merkezi Komutanlığı'nın, sistemin F4/E-2020 uçağına entegrasyonunda, NETAŞ firmasının da tasarım faaliyetlerinde alt yüklenici olarak görev aldığını ifade eden Ergeneman, kripto birimi ile bunun sisteme entegrasyonu ve testlerinin TÜBİTAK-BİLGEM ile birlikte yürütüldüğünü söyledi. 
Ergeneman, dost düşman tanıma tanıtma sistemi teknolojisine dünyada sadece 7 ülkenin sahip olduğunu bildirdi. 
Sistemin sorgulayıcı ve cevaplayıcı prototiplerinin geliştirilmesi ve ilgili platformlara entegrasyon ve test faaliyetlerinin tümünün Kasım 2012'da başarıyla tamamlandığını belirten Ergeneman, ''ASELSAN tarafından donanım ve yazılımı özgün olarak geliştirilen, NATO standartlarına uyumlu Mod 5/S yetenekli IFF sistemi, hem tasarım ve hem de üretim yetenekleri açısından ASELSAN ürün ailesindeki yerini aldı'' dedi. 
Hedef seri üretim 
NATO'nun 2020 takvimine yönelik, Türk Silahlı Kuvvetleri envanterindeki mevcut cihazların Mod 5'e yükseltilmesi ve yeni tedarik edilecek platformların Mod 5 ihtiyaçlarının karşılanması amacıyla bir seri üretim ve entegrasyon sözleşmesinin mümkün olan en kısa zamanda imzalanmasını hedeflediklerini ifade eden Ergeneman, ASELSAN olarak, askeri ve sivil kuruluşların elektronik ihtiyaçlarına özgün ve milli çözümler üretmek için tüm güçleriyle çalışmaya ve üstlerine düşen her görevi yerine getirmeye hazır olduklarını kaydetti. 
Öte yandan, gerek askeri gerekse sivil alanlarda etkin olarak kullanılan IFF, askeri alanda hava gözetleme ve seyrüsefer kontrolünde, hava savunma sistemlerinde, deniz ve sahil güvenlik kontrolünde ve hedef ile ilgili bilgilerin (irtifa, kuyruk numarası, görev vb.) toplanmasında çok önemli rol oynuyor. 
Kocatepeye ne oldu? 
Kocatepe muhribi, 1974'de Türk Silahlı Kuvvetleri'nin gerçekleştirdiği Kıbrıs Harekâtı sırasında Türk Hava Kuvvetleri tarafından dost ateşiyle batırıldı.Kocatepe'de 54 mürettebat ve 13 deniz piyadesi olmak üzere toplam 67 personel şehit düştü ve gemi 21 Temmuz ile 22 Temmuz'de arasında battı.