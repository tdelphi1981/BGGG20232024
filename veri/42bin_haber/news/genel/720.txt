Zafere kaçış
Burhan Felek cehenneminden galibiyet çıkardılar
 G.Saray, olaylı maçta F.Bahçe'yi 3-1 yenerek tarihi bir galibiyet aldı. Fener taraftarları Cim Bom'a giden eski oyuncuları Coskovic'e küfürler yağdırdı. Olaylar maç sonunda da sürdü...
 Aroma Erkekler Voleybol 1. Ligi'nde olaylı maçta G.Saray, F.Bahçe Grundig'i 3-1 mağlup etti. Sarı-Kırmızılı taraftarların alınmadığı maçta F.Bahçeliler özellikle ezeli rakiplerine giden eski yıldızları Tomislav Coskovic'e ağır küfürler yağdırdı. Karşılaşma boyunca Sarı-Krmızılı oyunculara karşı hakaret eden Sarı-Lacivertliler, karşılaşma sonunda da taşkınlıklarını sürdürdü.
 TAŞ, ÇAKMAK, ŞİSE YAĞDI
 ÇEKİŞMELİ geçen ilk seti G.Saray 25-22 kazandı. İlk teknik mola sırasında salonda patlayan yabancı maddeler nedeniyle sporcular zor anlar yaşadı. Sarı-Lacivertliler, Marshall'ın sayılarıyla seti 25-19 aldı ve skora denge getirdi (1-1). Üçüncü sette harika oynayan G.Saray, manşetlerde sıkıntı yaşayan F.Bahçe'yi 25-19 ile geçti. Dördüncü sette çok servis hatası yapan Sarı-Lacivertliler, seti 25-22 karşılaşmayı da 3-1 kaybetmekten kurtulamadı. Maçın bitimiyle sahaya taş, çakmak ve su şişesi başta olmak üzere birçok yabancı madde yağarken Sarı-Kırmızılı oyuncular sahayı polis kordonu altında terk edebildi. Cumhurbaşkanlığı Kupası maçında F.Bahçe'ye mağlup olan G.Saray, bu galibiyetle ezeli rakibinden bu maçın rövanşı da almış oldu.