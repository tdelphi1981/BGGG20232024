Üç ayda 103 bin 543 konut el değiştirdi
2012 yılının üçüncü dönemini kapsayan Temmuz, Ağustos ve Eylül aylarında 103 bin 543 konut satılarak el değiştirdi.
 Türkiye İstatistik Kurumu (TÜİK) 2012'nin 3. dönemine ait konut satış istatistiklerini açıkladı. Üçüncü dönemde, Türkiye genelinde bir önceki döneme göre yüzde 2,35 oranında düşüşle 103 bin 543 konut satış sonucu el değiştirdi. 2012 yılı üçüncü döneminde konut satışlarında bir önceki döneme göre en yüksek düşüş yüzde 19,30 ile Zonguldak, Karabük, Bartın (TR81) bölgesinde gerçekleşti. Bir önceki döneme göre yüksek düşüş gösteren diğer bölgeler sırasıyla, yüzde 15,70 ile İstanbul (TR10), yüzde 15,66 ile Adana, Mersin (TR62), yüzde 13,19 ile Antalya, Isparta, Burdur (TR61) ve yüzde 11,35 ile İzmir (TR31) bölgeleri olurken; aynı dönemde konut satışlarında bölge düzeyinde bir önceki döneme göre artış gösteren bölgeler ise sırasıyla yüzde 39,11 ile Kırıkkale, Aksaray, Niğde, Nevşehir, Kırşehir (TR71), yüzde 26,47 ile Kastamonu, Çankırı, Sinop (TR82), yüzde 19,83 ile Samsun, Tokat, Çorum, Amasya (TR83), yüzde 18,04 ile Bursa, Eskişehir, Bilecik (TR41) ve yüzde 17,49 ile Manisa, Afyon, Kütahya, Uşak (TR33) bölgeleri oldu.
 2012 yılı üçüncü döneminde, konut satışında bir önceki yılın aynı dönemine göre yüzde 1,76 oranında artış gerçekleşti. 2012 yılı üçüncü döneminde bir önceki yılın aynı dönemine göre konut satışında 17 bölgede artış, 9 bölgede düşüş gerçekleşti. En çok artış gösteren bölgeler sırasıyla, yüzde 30,29 ile Tekirdağ, Edirne, Kırklareli (TR21), yüzde 14,06 ile Mardin, Batman, Şırnak, Siirt (TRC3), yüzde 13,81 ile Bursa, Eskişehir, Bilecik (TR41), yüzde 10,19 ile Hatay, Kahramanmaraş, Osmaniye (TR63) ve yüzde 9,03 ile Konya, Karaman (TR52) bölgeleri olurken; en çok düşüş gösteren bölgeler ise sırasıyla, yüzde 10,31 ile Şanlıurfa, Diyarbakır (TRC2), yüzde 9,46 ile Ankara (TR51), yüzde 3,23 ile Kastamonu, Çankırı, Sinop (TR82), yüzde 3,16 ile Adana, Mersin (TR62) ve yüzde 3,06 ile Zonguldak, Karabük, Bartın (TR81) bölgeleri oldu.
 2012 yılı üçüncü döneminde 4 dönemlik ortalamalara göre Türkiye genelinde yüzde 6,76 oranında artış gerçekleşirken, konut satışlarında 4 dönemlik ortalamalara göre 20 bölgede artış, 6 bölgede düşüş meydana geldi. Değişim oranlarına bakıldığında en yüksek artış gösteren bölge yüzde 32,58 ile Kocaeli, Sakarya, Düzce, Bolu, Yalova (TR42), en fazla düşüş gösteren bölge yüzde 21,48 ile Ağrı, Kars, Iğdır, Ardahan (TRA2) bölgesi oldu.
 CİHAN
  