ÇAĞLAYAN: Seyirciyi de takip ediyorum İDİZ: Böyleyim, böyle kabul edin
Tiyatro Kedi'de sahnelenen 'Tatlı Kaçık'ta buluşan iki tatlı kaçıkla, samimi bir sohbet gerçekleştirdik. Haylaz jüri üyesi ve yapımcı Armağan Çağlayan ve malum haberler nedeniyle sıkıcı bir yaz geçirdikten sonra 'Harem' dizisiyle nefes alan Nurseli İdiz ile kulis havası soluduk...
 ELİF AKTUĞ
 elif.aktug@aksam.com.tr
 Fotoğraflar: UYGAR TAYLAN
 Armağan Çağlayan Popstar yarışmasıyla elde ettiği popülariteyi devam ettirmek için elinde onca fırsat varken gönlünü tiyatroya kaptırdı. Maddi karşılığı dizilerle ve programlarla kıyaslanınca sayıca az kalan sahne hayatına 'Tatlı Kaçık' ile devam eden Çağlayan ile sohbetimize Nurseli İdiz de eşlik etti. İdiz, sarhoş olduğu iddia edilen görüntülerinin haber yapılması ve canını sıkan haberlerle dolu geçen yaz aylarının ardından sahnedeki yerini aldı. Ve 31 yıldır yaptığı gibi başrolünü üstlendiği oyun için çalışmalara koyuldu. Oyunda bir dolandırıcıyı canlandıran Armağan Çağlayan, Nurseli İdiz'e övgüler yağdırırken, İdiz de Çağlayan'ı yere göğe koyamadı. 
 - Armağan Çağlayan'la oynayacağınızı duyunca ne düşündünüz? 
 Armağan Ç.: Niye oynayayım ki demiştir!
 - Ne alaka filan dediniz mi? Yani öyle bir star kaprisi yapmadınız mı?
 Nurseli İ.: Hayır, hayır. Hiç şaşırmadım. Armağan'ın daha önce oynadığını da biliyordum. Bir de Armağan'ı çok eskiden tanıyorum. Beraber çalışmıştık. 
 Armağan Ç.: 14-15 yıl önce Prizma programını yapmıştık.
 Nurseli İ.: Armağan Çağlayan'ın çok bilinmeyen bir yönü vardır, çok entelektüeldir.
 İKİMİZ DE TEMBELİZ
 - Birlikte çalışmışsınız ama bu defa bir sahne paylaşıyorsunuz. Zorlukları oldu mu Armağan Bey ile oynamanın?
 Nurseli İ.: Çok sıcak biri Armağan, zorluğu falan olmadı. Biz çok benziyoruz bir de. İkimiz de çok tembeliz. Sürekli uyumak istiyoruz, sürekli yemek yemek istiyoruz, sürekli yayılmak istiyoruz. Bu konuda çok anlaşıyoruz. Hep ara olsun istiyoruz. 10 dakika çalışalım, 20 dakika ara verelim. Böyle çıkardık bu oyunu (gülüyoruz). 
 - Çıkalım oynayalım, dinlenelim diye mi? 
 Nurseli İ.: Aynen öyle.
 Armağan Ç.: 10 dakika oynayalım, yarım saat dinlenelim. Öyle. 
 - Siz 'Sahneye çıkınca işin ciddiyetini ve ne kadar önemli olduğunu anladım' demiştiniz...
 Nurseli İ.: Başta devamlı seyirciye bakıyordu. Sonra o huyundan kurtuldu. 
 Armağan Ç.: Canlı yayından kalma bir alışkanlık olsa gerek. Orada da bakardım. Ne konuşuyorum, konuştuğum şeye ilgililer mi yoksa aralarında konuşuyorlar mı? Şimdi burada da var o alışkanlık. İçeri gireyim arada sırada kim oturuyor, üstünde ne renk kıyafet var, hepsini söylerim. 
 - Zor geldi mi 'Tatlı Kaçık', yaşlı bir kadın oynuyorsunuz ve ayrıca Nisa Serezli ile de mukayese durumu var? 
 Nurseli İ.: 52 yaşındayım, ama henüz 45 gibi durduğumu söylüyorlar ama öyle bir yaş grubu ki oynadığım, artık şimdi 70 yaşında insanlar bile öyle değil... Biraz unutulmuş ve eskimiş bir kadın. Artı Nisa Hanım'ı sahnede izlemiştim, ilkokuldaydım annem götürmüştü. Hala gözümün önündedir. Nisa Hanım gibi de oynamamak gerekiyordu. Çünkü Nisa Hanım ayrı bir anatomisi, ayrı bir yapısı, ayrı bir sesi var. Dolayısıyla farklı yorumlamam gerekiyordu. O arada güzel bir geçiş buldum. Yaşını çok da bilemiyoruz. 50 yaşında mı, 65 yaşında mı? 80 yaşında da değil yani.
 - Armağan Bey, oyunda 'İnsanlara bir karışayım, müdahale edeyim' gibi şeyler içinizden gelmiyor mu? 
 Armağan Ç.: Yok canım, gelmiyor. Sadece kendimle ilgileniyorum. Başkasıyla ilgili bir şey söylemem. Bu haddim değil zaten. 
 - Seyirciye bakınca, 'Niye gülmüyorsunuz' demek gelmiyor mu içinizden?
 Armağan Ç.: O kadar da değil ama arkaya gidip söyleniyorum. 'İkinci sırada oturan adam pabuç gibi, domuz gibi oturuyor' diyorum.
 Nurseli İ.: Sürekli bilet satışlarını soruyor bir de. Dolu olsun istiyor salon devamlı. 
 - Bir yandan ayrı ayrı işleriniz de devam ediyor. Nasıl gidiyor Harem seti?
 Nurseli İ.: Harem iyi gidiyor. Set çok eğlenceli. Gani çok pozitif ve yaratıcı. Devamlı caz, klasik müzik çalıyor. Gülüyoruz. Söylüyoruz. Sadece parayı düşünmeyen bir yapımcı, yaratıcılığa da önem veriyor. 5 bin metrekare set yapıldı, setimiz müthiş. 
 Armağan Ç.: Artık Türk dizileri yurtdışına satıldığı için kalitesiz bir iş yapma durumumuz yok. İyi iş yapacaksınız, dışarıya da satacaksınız. Çünkü şu anda taliplisi de var. Prodüksiyon kalitesi çok yukarı gitti. 
 - Kaç dizi var şu anda Medyapım'da?
 Armağan Ç.: 5 tane ayıptır söylemesi, çok değil. 
 - Onlarla bire bir ilgileniyor musunuz?
 Armağan Ç.: Set başladıktan sonra artık daha az ilgileniyorum. Benim işim set başlayana kadar; senaryosu, setinin kurulması...
 - Daha çok sevdiğiniz bir dizi var mı içlerinde?
 Armağan Ç.: Olmaz mı? Sizin röportaj yapmaktan daha çok keyif aldığınız insanlar olmuyor mu? 
 - Geç saatlere kadar sürüyor mu harem seti, öyle duydum?
 Nurseli İ: E bazen oluyor tabii. Olmaz mı? Geçenlerde sabaha karşı 5.30'da bir taksiye bindim. Makyajımı filan da çıkarmamışım. 'Abla' dedi, 'Filmci misin?' 'Evet kardeşim' dedim. 'Bu saatte ya pavyoncu olur, ya filmci olur' dedi. Adam baktı pavyoncu olacak tip yok. Filmci olduğuma karar verdi. 
 Armağan Ç.: Acayip tabii. Her hafta 90 dakikalık bir film yapıyorsunuz. 
 - Düzelmeyecek mi bu durum?
 Armağan Ç.: Düzelmeyecek.
 - Bari siz 5'ini birden kısaltın, bir başlangıç yapın. 
 Armağan Ç.: Bu durum kanallarla ilgili. Yapımcı olarak biz bir kanala gidip de bundan 45 dakika veriyoruz dersek 'Çektiğini evinde seyret. Benim ilkem bu. 90 dakika. Bu şartları kabul ediyorsan bu şartlarda yayınlarsın.' derler adama.
 - Nurseli Hanım, sosyal medyada var mısınız?
 Nurseli İ.: Kullanacağım inşallah.  
 Armağan Ç.: Ama twitter çok yanıltan bir şey. Twitter'a baksanız şu anda Türkiye'de CHP tek başına iktidar! 
 - Siz faal olarak kullanıyorsunuz Twitter'ı?
 Armağan Ç.: Gençleri takip ediyorum ben.
 - Bir gününüz nasıl geçer?
 Armağan Ç.: Erken yatıyorum, 11 gibi. Tavuk gibiyimdir. 7'yi 10 geçe kalkarım. 7'yi 11 geçmez. Gececi değilim. Her gün işe giderim. 5-6 gün de mutlaka spor yapıyorum.
 Nurseli İ.: Ben de yeni yazıldım spora. Başlıyorum bakalım, hayırlısı. 
 - Pilates yapın bence.
 Nurseli İ.: İşte hoca yapacak bir şeyler bana da. Salonda yapılan sporları sevmiyorum. Allah'tan gittiğim yerde kapalı havuz var. O çok iyi. 
 Armağan Ç.: Ama öyle köpekleme yüzünce olmuyor.  Pilates de tembeller için. Yattığınız yerden yapın bakalım. Sadece 100 kalori biliyorsunuz değil mi? O kadar pilates yapıyorsunuz. 
 Nurseli İ.: Tiyatroda bir gecede 1 kilo gidiyor biliyor musun? Ama sonra gidiyoruz kebap, rakı bitiyor her şey.
 - Rakı demişken, canınızı sıkan haberler çıkmıştı yazın?
 Nurseli İ.: Her zaman çıkıyor canımı sıkan haberler. Çünkü ben zaman zaman yapıyorum bir şeyler, ediyorum. Ondan sonra haberler çıkıyor. Sonra işime dönüyorum. Artık beni böyle kabul etsinler. 
 Armağan Ç.: Ettiler zaten.
 Nurseli İ.: Ettiler zaten. Bakın, bir zahmet merak edenler Vikipedi'ye girsinler, yaptığım işlere baksınlar. O işleri benim kız kardeşim değil ben yapıyorum. Onun dışında da canım ne isterse onu yapıyorum. Bir de sanki bu piyasada herkes süt içiyor da ben rakı içiyorum.
 Armağan Ç.: Ben süt içiyorum. 
 - Nurseli İdiz sürekli geziyor tozuyor gibi bir imaj çiziliyor, bu oyunları kim oynadı o zaman? 
 Nurseli İ.: Biri yapıyor herhalde. Var bir gizli bir ben daha, saklıyorum onu. 50 yaşından sonra değişecek halim yok. Ama bir daha o kadar içmesem iyiydi. (Gülüşmeler)
 Armağan Ç.: Niye mesela sadece Nurseli Hanım'a içiyormuş muamelesi  yapılıyor. Ben de içiyorum. Hepimiz içiyoruz. Beni de çekebilirler. Onda bir şey yok ki.
 Nurseli İ.: Ha bir de sen sapıtmıyorsun. Sapıtanlar var. Feci sapıtanlar var. Ben birinci sayfadan giriyorum direkt. Başkalarının felaketlerine bayılıyoruz biz.