Ticari krediye eş rızası kalktı
Bankalardan ticari işletmelere alınan veya işletme adına kefil olunan kredilerdeki eş rızası uygulaması kalktı. Bankaların tüketici, konut ve araç gibi bireysel kredilerinde ve kefaletlerinde ise eş rızası istenmeye devam edecek.
İŞ dünyasında tartışılan eş rızası uygulaması Mecliste bir son dakika operasyonuyla esnetildi. İşadamlarını boşanmanın eşiğine getirdi diye gayri resmi gerekçelendirilen bu değişiklikle, eş rızası ticari kredilerde kaldırıldı. Buna göre, ticaret siciline kayıtlı ticari işletmenin sahibi, ticaret şirketinin ortak ya da yöneticisi tarafından işletme veya şirketle ilgili olarak verilecek kefaletler, esnaf ve sanatkarlar siciline kayıtlı esnaf veya sanatkar tarafından mesleki faaliyeti ile ilgili ve tarım kredi kooperatiflerince kullandırılacak kredilerde verilecek kefaletler ve kullanılacak kredilerde eş rızası aranmayacak. Tüketici, konut ve araç gibi kişisel kredilerde ve kefaletlerde eş rızası aranmaya devam edilecek.  
Eş rızası ile ilgili değişiklikte, işadamlarından gelen şikayetler etkili oldu. Ak Parti Bursa Milletvekili Hüseyin Şahin, yaşadığı iki örneği Hürriyet ile şöyle paylaştı: 
ABDDEN İMZA İÇİN GELDİ 
Bu konuda bizlere ulaşan şikayetler var. Ben de iş dünyasından geldiğim için, şu iki konuda bizzat telefon aldım. Bir işadamı aradı, Şirketim burada ama eşim Amerikada okuyan çocuğumun yanında kalıyor. Bankadaki bir imza için onu ta oradan getirtmek zorunda kaldım dedi. Bir başkası da, Eşim yatalak hasta, kredi kullanacağım ama onu bankaya nasıl götüreceğim dedi. Aslında bugün limited, anonim şirketlerin bir çoğunda işyeri sahipleri eşlerini de işlerine ortak ediyorlar. Mesela bizim şirketimiz bir aile şirketi, eşim de ortaktır. İş dünyasından geldiğim için de biliyorum, bir çok arkadaşımız da bu şekilde davranıyor. Doğrusu da bu. Çünkü, hepimizin çoluk çocuğu var, ileride bir sıkıntı yaşanmaması için bunun yapılması gerekiyor. Bu aynı zamanda yüksek bir sadakat duygusudur da. 
OKEY MASASINDA KEFİLLİK 
Yapılan değişiklikle şahsi kredilerle şahsi kefaletlerde eş rızası korundu. Şahsi kefalette üçüncü bir kişiye kefil oluyorsunuz, eşin rızasının alınması doğru bir uygulamadır. Çünkü, bazen bakıyorsunuz kahvede okey oynarken bir arkadaşınız gelip, bana kefil ol diyor, siz de oluyorsunuz. Sonradan, hiçbir şeyden haberi olmayan eşiniz evde yemek yaparken icra memurlarını kapısında görebiliyor. Bu yüzden evini, işini kaybedenler oluyor. Belki eşinin haberi olsa o imzayı atamayacak. 
İMZA VERMEYEN EŞLE ARASI BOZULDU 
Hürriyet yazarı Şükrü Kızılot da kendisine ulaşan bir olayı köşesinde şöyle aktarmıştı:
İnşaatçı Mustafa Bey anlattı: Hocam 5 ortaklı bir anonim şirketiz. Daireleri satamadığımız için paraya sıkıştık. Krediyi hazırladılar, ortaklar da kefil olarak imzaladı. Banka müdürü eşlerinizin de rızası gerekiyor dedi. Dört ortağın eşi imzaladı, biri yan çizdi. Krediyi alamadık. Ortakla da aramız açıldı. Onun da karısıyla arası bozulmuş. Şirket de zor durumda, ne yapacağımızı şaşırdık.  
Torba yasada yok yok  
Oyuncak denetimi sağlık bakanlığına  
Plan ve Bütçe Komisyonunda önceki akşam kabul edilen torba tasarıyla, Çin malı olanları çok tartışılan oyuncakların sağlığa uygunluk denetimi de Sağlık Bakanlığından alınarak Gümrük ve Ticaret Bakanlığına verildi. Sağlıktan bu denetimlerin yapıldığı laboratuvar ile uzman ekibini de devralacak olan bakanlık, sabun, mum ve duvar kağıtlarının denetimini de yapacak. Bu değişikliğin gerekçesi, ABden, oyuncak tıbbi değil tüketim maddesi, denetimini neden Sağlık Bakanlığı yapıyor diye eleştiri alıyorduk, bu düzeltilip ABye uyum sağlanıyor diye açıklandı. 
Kaçak yakıt satılacak 
Tasarıyla kaçak akaryakıtın bütçeye gelir olarak kaydedilmek üzere satılabilmesinin yolu açıldı.Kaçak akaryakıt ya kamu kurumlarına bedelsiz tahsis edilerek ya da satışı yapılarak tasfiye edilecek. Satış bedeli de genel bütçeye gelir kaydedilecek. Kaçak sigara ve içkinin de imha edilmek yerine kaçak akaryakıtta olduğu gibi satılıp gelire dönüştürülmesi önerisi ise hükümetten kabul görmedi. Kaçak sigaraların mahkumlara dağıtılması önerisine de sıcak bakılmadı.  
İhbarcıya tanık koruma 
· Kaçak akaryakıt, tütün, etil alkol, metanol ve alkollü içki kaçıran, boru hatlarından alınan ürünleri satan, satın alan, taşıyan veya saklayan kişiye, 2 ile 5 yıl arasında hapis cezası verilecek.
· Kaçak akaryakıt suçlarını ihbar edenlerin kimliği hiçbir şekilde açıklanmayacak. Bu kişiler hakkında tanıkların korunmasına ilişkin hükümler uygulanacak.
· Ambalajlarında taklit bandrol, etiket, hologram, pul, damga veya benzeri işaretleri taşıyan tütün mamulleri, etil alkol, metanol ve alkollü içkileri üreten veya 
yurda sokanlar 3 yıldan 6 yıla kadar hapis cezasına çarptırılacak.  
· Gerekli görülen hallerde kaçakçılık türleri ile ilgili mahkumiyet hükmü kesinleşenler, Gümrük ve Ticaret Bakanlığınca kamuoyuna ilan edilebilecek.
· Sağlık Bakanlığı bütçesinde, her türlü uyuşturucu madde, alkollü içki, tütün bağımlılığıyla mücadele için kurulan kamu yararına derneklere aktarılmak üzere gerekli ödenek ayrılacak.
· Yükümlülüklerini yerine getirmeyen oda, borsa ve birlik personeli, Gümrük ve Ticaret Bakanlığınca geçici olarak görevden uzaklaştırılabilecek. 
· Tarım Satış Kooperatif ve Birliklerindeki ortaklık payları rehin ve haciz edilemeyecek.  
Çıkış harcına düzenleme 
· Bakanlar Kurulu, 15 liralık yurtdışı çıkış harcını sıfıra kadar indirmeye yetkili olacak. Yurt dışında oturma izni bulunanlar, 7 yaşını doldurmamış olanlar, KKTCye kimlik belgesiyle çıkış yapanlar ile yurt dışına ticari amaçla sefer yapan kara, deniz, hava ve demiryolu toplu taşıma ve yük taşıma araçlarının mürettebatından yurt dışına çıkış harcı alınmayacak.
· THY uçak alımında gümrük vergisinden muaf olacak. 
· Semt pazarları, otoparklar gibi imar planında pazar yeri olmayan yerlerde de  kurulabilecek.  
 