BEDAŞ'ın ihalesi yapıldı
Boğaziçi EDAŞ ihalesinde en yüksek teklif 1 milyar 960 milyon dolarla Cengiz-Kolin-Limak OGG’den geldi.
 Cengiz-Kolin-Limak OGG İcra Kurulu Başkanı İsmail Ergüneş, “Özelleştirmenin yüzde 40’ı peşin gerisi 3 taksit ödeme planı var. Ödeme planında yararlanacağız. Kredi kullanırken belli bir miktar özkaynak her zaman olduğu gibi koyacağız. Sanıyorum yüzde 20-25’ler civarında olacak” dedi.
 Özelleştirme İdaresi Başkanlığı Boğaziçi EDAŞ’ın yüzde 100 hissesinin özelleştirme ihalesini gerçekleştirdi. Nihai pazarlık görüşmelerinde İhale Başkanlığını ÖİB Başkan Yardımcısı İbrahim Halil Kırşan yaptı. İhaleye katılan 7 firmalar şöyle:
 “Torunlar Gıda, Elsan-Tümaş-Karaçay OGG, Park Holding, Aksa Elektrik, Cengiz-Kolin-Limak OGG, Çalık Enerji ve IC İçtaş”
 -1 ELEMESİZ, 4 ELEMELİ TUR YAPILDI- 
 Kırşan’ın ihale kurallarını anlatması ile başlayan ihalede, 1 elemesiz, 4 elemeli tur yapıldı. Elemesiz turda en yüksek teklif 910 milyon dolar oldu. Daha sonra elemeli turlara geçildi. 1’inci elemeli turda en yüksek teklif 1 milyar 410 milyon dolar olurken IC İçtaş elendi. 2’inci elemeli turda en yüksek tutar  1 milyar 50 milyon dolar olurken Torunlar Gıda elendi. 3. elemeli turda Aksa Elektrik elenirken en yüksek tutar 1 milyar 652 milyon dolar olarak açıklandı. 4. Elemeli turda en yüksek tutar açıklanmazken Çalık Enerjinin elendiği bildirildi. 
 -AÇIK ARTIRMA 17 TUR SÜRDÜ- 
 Elemeli turların ardından açık artırmaya geçildi. Açık artırmanın başlangıç tutarı 1 milyar 765 milyon dolar, artırım aralığı ise 5 milyon dolar olarak belirlendi. Açık arttırmanın 6. turunda Elsan-Tümaş-Karaçay OGG ihaleden çekildi. İhalenin 17. Turunda Park Holding’in çekilmesiyle birlikte Cengiz-Kolin-Limak OGG Boğaziçi EDAŞ’a 1 milyar 960 milyon dolarla en yüksek teklif veren firma oldu.
 -YÜZDE 40’I PEŞİN-
 İcra Kurulu Başkanı İsmail Ergüneş ihale sonrasında açıklamalarda bulundu. Ergüneş, 1 milyar 960 milyon doların finansmanı hakkında, “Özelleştirmenin yüzde 40’ı peşin gerisi 3 taksit ödeme planı var. Ödeme planında yararlanacağız. Kredi kullanırken belli bir miktar özkaynak her zaman olduğu gibi koyacağız. Sanıyorum yüzde 20-25’ler civarında olacak” dedi.
 Bugünden sonra omuzlarındaki yük ve sorumluluğun çok daha farklı bir boyuta girdiğini söyleyen Ergüneş, “Bugün yaptığımız iş çok daha büyük bir iddia kazandı. Sektörün açık ara lideri olduğu işin, inşallah tamamlanırsa, 10 milyon aboneye ve nereden bakarsanız 35 milyar kilowatt saat civarında hacme ulaştık. Bu Türkiye büyüklüğünün yüzde 17’si civarında” ifadelerini kullandı.
 İstanbul’un ayrı bir sorumluluk olduğunu vurgulayan Ergüneş, “Yıllık 100 milyar dolar civarında bir yatırım planıyla sanıyorum Boğaziçi’ni arzu ettiğimiz hizmet kalitesine getireceğiz” dedi.
 Ergüneş, “Boğaziçi’yle birlikte bölgesel ve bölgesel olduktan sonra küresel bir enerji şirketi olma hayalimiz var. Türkiye’nin cari açığındaki açığın 45 milyar doları enerjiden geliyor. Yurt dışında enerji projeleri kovalıyor olmamız lazım. Bunun da yolu büyük enerji şirketleri oluşturmaktan geçiyor. Bu manada bizimle aynı vizyonu paylaşabilecek bir yabancı şirket olursa biz de bunu düşünebiliriz” ifadelerini kullandı. Ergüneş, Gediz’de de masada olacaklarını söyledi.
 ANKA