Talih kuşu Milli Piyango'nun başına kondu!
Yılbaşı çekilişinde zengin olma hayalleri kuran milyonlar bayilere koştu. 45 milyon dörde bölündü. Ancak tüm biletlerin satıldığı çekilişte esas ikramiye 400 milyon TL hasılat elde eden Milli Piyango İdaresi'ne vurdu
 İSTİHBARAT
 Milli Piyango'nun 2013 Yılbaşı Özel Çekilişi büyük ilgi gördü. Zengin olma hayali kuran milyonlar bayilere akın edince Milli Piyango İdaresi de hasılatını katladı. Biletlerin tamamının satıldığını açıklayan MP İdaresi Genel Müdürlüğü, 400 milyon TL hasılat elde edildiğini belirtti. Açıklamada, geçici sonuçlara göre, talihlilere ikramiye olarak 242 milyon, hazineye kamu payı ve vergi olarak 102 milyon, bayilere satış komisyonu ve diğer giderler için 56 milyon ödeneceği kaydedildi. 
 
 MİLYONERLER KAYIPLARDA
 Öte yandan 45 milyonluk büyük ikramiyenin isabet ettiği '6718374' numaralı çeyrek biletlerin satıldığı İstanbul, İzmir, Muğla ve Adana'daki milyonerlerin kim olduğu hala merak konusu. Muğla'da şanslı biletin Fethiye'nin Cumhuriyet Mahallesi'ndeki seyyar bayii Fikret Gültekin'in büfesinde Mustafa Atmaca tarafından satıldığı ortaya çıktı. Yılbaşı öncesi 30 bin bilet sattıklarını söyleyen Milli Piyango bayii Fikret Gültekin, 'Beklentimiz yok, talihli uğrarsa seviniriz' dedi.
 'Teselli çıkan geldi esas talihli yok'
 İstanbul'daki çeyrek biletin Bakırköy'de bir alışveriş merkezindeki bilet bayisinden satıldığı ortaya çıktı. Büyük ikramiye çıkan müşteriyi beklediklerini söyleyen bayi sahibi Azim Horozoğlu ise şunları söyledi: Teselli ikramiyesi alanlar geldi. Ancak henüz büyük ikramiyeyi bulan arkadaşımız uğramadı...
 ADANALI BAYi destek bekliyor
 Adana'da büyük ikramiyenin isabet ettiği çeyrek bileti satan seyyar bayi Yusuf Ertürk (45), 11 milyon 250 bin TL kazanan talihliden maddi destek beklediğini söyledi.