Biz çift Meclis'i doğru bulmuyoruz
AK Parti Genel Başkan Yardımcısı ve TBMM Uzlaşma Komisyonu üyesi İstanbul Milletvekili Mustafa Şentop, yeni anayasa müzakerelerinde yasama-yürütme ve yargı bölümüne geçildiğinde 'Başkanlık sistemi' konusundaki önerilerini komisyona sunacaklarını söyledi. Şentop, 'Bu konudaki hazırlıkralırım tamam' dedi. AKŞAM'a konuşan Şentop, özetle şunları söyledi:
  Ebru TOKTAR ÇEKİÇ / ANKARA
 - Temel Hak ve Hürriyetler bölümü bitip yasama, yargı ve yürütme bölümüne gelince bu konudaki önerimizi sunacağız. Hazırlıklarımız tamam. Anayasa için bir yıldır çalışıyoruz. Türkiye, 30 yıldır anayasa tartışıyor. Artık hazırlık diye bir sorun olmamalı. Herkes bir yıldır çalışmalarını tamamlamış, ev ödevini bitirmiş olmalı.
 - Birkaç madde olur. Uzunca bir metin olmaz önerimiz. Komisyonda konuyu tartışmak istiyoruz. Diğer partiler nasıl bir öneri getirir, tabii buna bakmak lazım. Onların görüşleri önemli.
 - Şu anda Türkiye'deki sistemin Fransadakinden çok az farkı var. Fransa'da yarı başkanlık sistemi var. Ama bu isimlendirmeler itibarıdır. Bazıları 'yarı başkanlık' yerine 'yarı parlamenter sistem' diyor. Bazıları ise Fransa'yı da parlamenter sistem sayıyor. Orada Cumhurbaşkanı doğrudan Bakanlar Kurulu'na başkanlık ediyor. Bizde de Cumhurbaşkanı gerekli gördüğü hallerde Bakanlar Kurulu'na başkanlık edebilir. Fransa'da cumhurbaşkanının olağanüstü hallerde tek başına işlemler yapma ve kanun gücünde kararname çıkarma yetkisi var. Bizde ise olağanüstü hal dönemlerinde cumhurbaşkanı başkanlığında Bakanlar Kurulu kanun hükmünde kararname çıkarabiliyor. Bunlar, Fransa ile aramızdaki farklar. Özetle Cumhurbaşkanın halk tarafından seçilmesine yönelik anayasa değişikliği yapınca, zaten Fransa modeline çok yaklaşmış olduk.
 - Biz çift Meclis'i doğru bulmuyoruz. Türkiye uygulamasında bir yeri yok. Amerika'da Temsilciler Meclisi var, bir de eyaletlerin eşit temsille yer aldığı Senato var. İngiltere'de de tarihi gelenekler sebebiyle Lordlar Kamarası var.
 
 Seçim barajı düşünülebilir
 - Seçim barajı, hükümetlerin istikrarı içindir. Eğer başkanlık sistemi olursa hükümet zaten doğrudan halk tarafından seçileceği için parlamento seçimlerinde baraj olmayabilir ya da düşük bir baraj düşünülebilir.