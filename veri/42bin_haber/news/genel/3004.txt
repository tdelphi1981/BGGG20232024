Türk jetlerinden Suriye savaş uçağına operasyon!
Suriye'de sivil halka ateş açmak istemeyen askerlerin Türkiye'ye kaçışı sürüyor. Bunun son örneği önceki akşam yaşandı.
 Suriye 'nin Türkiye'ye yakın şehirlerinden Azez'de bombardıman emri alan bir pilot, katliamı reddedince uçağıyla birlikte Türkiye'ye kaçtı.  Beşşar Esed'e bağlı ordu birliklerinden hastane ve ekmek fırınlarına 'varil bombası' atma talimatı alan Suriyeli pilot, katliam yapmak yerine Azez'i geçerek Türkiye'ye yöneldi ve havada Türk yetkililerle temas kurdu. Türkiye'ye sığınmak istediğini belirten Suriyeli pilot için anında harekete geçildi ve TSK tarafından 'kortej' kodu verilen bir harekat planı yapıldı.
 Yenişafak Gazetesi'nin haberine göre, Halep'e bağlı Azez'i bombalama emri alan Suriyeli pilot, görevi reddedip Mig-23 savaş uçağıyla Türkiye'ye sığındı. Suriyeli pilot için anında harekete geçildi ve TSK tarafından 'kortej' kodu verilen bir harekat planı yapıldı. Suriye uçağını ortaya alan Türk jetleri MIG-23'ü güvenli bir şekilde Adana'daki hava üssüne indirdi.
 OPERASYON 35 DAKİKA SÜRDÜ
 Saat 20.40'ta Türkiye'ye sığınmak istediğini bildiren Suriyeli pilot havada Türk yetkilileriyle temasa geçti. Türkiye savaş uçağının Suriye tarafından düşürülmesinin ardından değiştirilen angajman kurallarının ardından sürekli sınırda devriye görevi yapan iki Türk F-4 jeti, Rus yapımı MIG-23 tipi Suriye uçağının bulunduğu bölgeye yönlendirildi. Suriye uçağını ortaya alan Türk jetleri MIG-23'ü güvenli bir şekilde Adana'daki hava üssüne indirdi. 20.40'ta başlayan 'kortej harekatı' 35 dakika sonra 21.15'te başarılı bir şekilde sonlandırılmış oldu.
 Helikopterden sonra MIG de geldi
 Suriye'de çatışmaların başladığı 15 Mart 2011'den bu yana, sivil halka ateş açmayı reddeden çok sayıda Suriyeli asker Türkiye'ye sığındı. Aralarında generallerin de bulunduğu askerler sığınmacılar için kurulan kamplarda kalıyor. Geçtiğimiz mart ayında da Suriyeli bir helikopter pilotu sivil halka ateş açmayı reddetmiş, bulunduğu üsse ateş açarak helikopteriyle birlikte Türkiye'ye kaçmıştı. Helikopter olayından sonra Suriye'ye ait Rus yapımı MIG savaş uçağı da Türkiye'ye inmiş oldu.
  