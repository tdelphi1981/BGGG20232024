CHP kurultaya gidebilir
MHP lideri Devlet Bahçeli, CHP'de anadilde savunma düzenlemesiyle alevlenen tartışmayı değerlendirdi. Kurultay imasında bulundu. YEREL seçim startını verdiği Söğüt'ten dönüşte gazetecilerle sohbet eden Bahçeli, şunları söyledi:
 - ÇÖZÜMDEN MAKSAT NEDİR: Bir çözümden bahsediyorsunuz, ama sınırını açıklamaktan kaçınıyorsunuz. Siyasi partilerin, aydınların, STK'ların katkı sağlamasını istiyorsunuz. Söz gelimi TÜSİAD çözümden yana olduğunu ifade ediyor ama ne anladığını söylemiyor. MHP şimdi bunu zorluyor. Çözümden maksat nedir? Bu çözüm Türkiye'yi nereye götürecektir?  
 VARLIK SEBEBİNE ZIT
 - CHP OLAĞANÜSTÜYE GİDER: CHP'nin iç yapısındaki gelişmeleri takip ediyoruz ve karışmak istemiyoruz. Ancak anamuhalefet partisinin uyguladığı politikalar, geçmişte varlık sebebi olarak bilinen tüm değerlerin zıddı halinde devam ediyor. O da tabiatıyla bir iç anlayış farklılığını ortaya çıkartıyor. CHP, iç tartışmaları kurultaylara çekmekte mahir olan bir siyasi kurumdur. Yakında bunu kurultayda köklü bir tartışmaya açabilirler.
 - MİLLİ GÜVENLİK SORUNU: Başbakan böcek aracılığıyla kendisinin dinlendiğini söylediği günden itibaren MHP, 'Bunu araştıralım' dedi. Eğer Başbakan bir böcek ile dinlenebilir durumdaysa o zaman Türkiye'de ciddi manada milli güvenlik sorunu vardır. Bu da Türkiye için büyük bir kayıptır. Bu soruşturmanın çok sağlıklı yapılması lazım. Böcek haşere ne varsa ortaya çıksın. Volkan YANARDAĞ
  