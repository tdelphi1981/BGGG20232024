İstanbul'da alevli gece
İstanbul'da dün iki ayrı semtte yangın çıktı. Alevlerden ve dumandan etkilenen vatandaşların yardımına itfaiye ekipleri yetişti.
BEYOĞLUnda 5 katlı binanın çatı kısmında henüz belirlenemeyen bir nedenle yangın çıktı.Bina sakinleri durumu itfaiye ve polis ekiplerine bildirdi. Olay yerine gelen Beyoğlu ve Fatih itfaiye grupları alev alev yanan çatıyı su ve köpük sıkarak söndürdü.  
Çevrede toplanan vatandaşlar da itfaiye ekiplerinin yangını söndürme çalışmalarını izledi. Ölen ya da yaralananın olmadığı yangın kısa süreli paniğe neden oldu. Polis olayla ilgili soruşturma başlattı. 
İTFAİYE EKİPLERİ KURTARDI 
ESENLER Havaalanı Mahallesi Galata Sokakta bulunan bir apartmanda saat 23.30 sıralarında yangın çıktı. 5 katlı bir binanın 3. katında henüz belirlenemeyen bir nedenle çıkan yangın, binada yaşayanların korkulu anlar yaşamasına sebep oldu. Yangını fark eden vatandaşlar durumu polis ve itfaiye ekiplerine bildirdi. Olay yerine gelen itfaiye ekipleri yangına müdahale etti. İtfaiye ekipleri alevleri söndürmeyi başarırken, binayı duman sardı.  
Binanın 4 ve 5. katlarında yaşayan yaklaşık 10 vatandaş dumandan etkilendi. İtfaiye ekipleri vatandaşları itfaiye merdiveni ile kurtardı. Dumandan etkilenen vatandaşlara olay yerine gelen ambulanslarda müdahale edildi. Apartmanda duman tahliyesi yapıldı. Yangında can kaybı yaşanmazken, ekipler yangının çıkış sebebine ilişkin çalışmalarını sürdürüyor. 

 