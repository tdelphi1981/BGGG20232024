Topbaş UCLG için yeniden aday
İstanbul Büyükşehir Belediye Başkanı Kadir Topbaş, Dünya Birleşmiş Kentler ve Yerel Yönetimler Birliği UCLG'nin 2013 yılında yapılacak genel kurulunda başkanlığa yeniden aday olduğunu açıkladı.
 20 Kasım 2010'da UCLG (United Cities and Local Governments)  Dünya Başkanlığı'na seçilen Topbaş, bu göreve yeniden talip olduğunu söyledi. Senegal’in başkenti Dakar'da yapılan UCLG Yönetim Kurulu Toplantısı’nda adaylığını açıklayan Topbaş'a birlik yönetiminden alkışlarla destek geldi.
 TESADÜF DEĞİL SONUÇ
 Topbaş, UCLG Başkanlığı'nın önemli bir görev olduğunu belirterek, "Sayın Başbakanımızın liderliğinde Türkiye'nin yükselen itibarı sayesinde uluslararası platformlarda güç kazanıyoruz. 2010'da UCLG Genel Kurulu'nda başkanlık seçimini kazandık ve şimdi yeniden adaylığımızı ilan ediyoruz. Türkiye'nin ve İstanbul'un tüm küresel platformlarda söz sahibi olması tesadüf değil bir doğal sonuç olarak değerlendirilmeli" dedi.
 İSTANBUL'U ZİRVEYE TAŞIYOR
 Topbaş, Birleşmiş Milletler Genel Sekreteri Ban-Ki Moon'un danışma kurulu niteliğindeki seçkin kişiler üst düzey panelistleri arasında da yer alıyor. Türkiye Belediyeler Birliği Başkanlığı'nı da sürdüren Kadir Topbaş’ın başkanlığı döneminde UCLG, BM'nin Binyıl Kalkınma Hedefleri kapsamında Afrika başta olmak üzere dünyanın temel ihtiyaçlara erişemeyen şehirlerinin sözcülüğünü yaptı. Su ve yiyecek gibi temel sorunlarla boğuşan şehirlerin sorunları UCLG'nin çalışmalarıyla dünya gündemine taşındı. Topbaş'ın UCLG Dünya Başkanı olarak sürdürdüğü "Kent Diplomasisi" İstanbul'un Dünya'nın pek çok şehri ile ticaretten, turizme,  spordan,  kültüre, kadar önemli ve somut sonuçlar veren ilişkiler kurmasını da sağlıyor.