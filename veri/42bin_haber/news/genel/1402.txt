Girişimcilere 'Garanti'li kredi desteği geliyor
Garanti, 'İşimi Kuruyorum Destek Paketi' ile kendi işini kurmak isteyen ancak teminat sıkıntısı çeken girişimcilere destek olacak
 Garanti Bankası, teminat sıkıntısı çeken girişimcilere 'İşimi Kuruyorum Destek Paketi'ni hizmete sundu. Avrupa Yatırım Fonu (AYF) işbirliğiyle girişimcilere ihtiyaç duyacakları tüm hizmetleri sunan pakette; franchise ve işini yeni kurmuş girişimcilere finansman desteğinin yanı sıra, danışmanlık dahil her konuda hayatı kolaylaştıran ürünler yer alıyor. Yeni kurulmuş, en fazla 3 yıldır faaliyet gösteren, yıllık cirosu 2 milyon euronun altında olan işletmeler bu paketten yararlanacak.
 GARANTİ Bankası Genel Müdürü Ergun Özen, işe yeni başlarken maddi teminat yaratmakta sıkıntı yaşayan girişimcilere AYF ile yaptığımız işbirliği kapsamında çözümler sunduklarını belirterek, 'AYF'nin toplamda 175 milyon TL'ye kadar krediye garantör desteği verdiği bu paketle yaklaşık 5 bin yeni girişimciye ulaşmayı hedefliyoruz. Paket kapsamında; yıllık cirosu 2 milyon euronun altında ve çalışan sayısı 10'u aşmayan tüm işletmelere ödemesiz dönem seçeneği, uygun faiz oranları ve vade alternatifleriyle 50 bin TL'ye kadar kredi kullandırıyoruz. Kredi vadesi boyunca tüm hesaplardan hesap işletim ücreti muafiyeti ve 6 ay boyunca ücretsiz para transferi imkanı sunuyoruz' dedi.
 İpotek yok, imza yeterli
 GARANTİ Bankası Genel Müdür Yardımcısı Nafiz Karadere  'Gençler üniversiteyi bitiriyor ama kredi çekmeye gelince teminat bulmakta sıkıntı çekiyor. Yıllardır buna çözüm arayışı içerisindeydik. Nihayet Avrupa Yatırım Fonu ile yaptığımız işbirliği sonucu 175 milyon liralık ilk dilimi aldık. Firmanın ortaklarının imzaları yeterli, herhangi bir ipotek istemiyoruz' dedi.
  