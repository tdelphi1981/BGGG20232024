Kuzey Kore'den 3. Nükleer deneme!
Kuzey Kore’de orta büyüklükte deprem: Nükleer deneme iddiası
 Kuzey Kore'de nükleer reaktörlerin bulunduğu bölgede 4,9 veya 5,0 büyüklüğünde bir deprem meydana geldi. Uzmanlar, depremin nükleer deneme sebebiyle gerçekleştiğini belirtiyor.
 Nükleer reaktörlerin bulunduğu Kuzey Ham-Kyung bölgesine bağlı Pung-Kye köyünde orta büyüklükte bir sarsıntı oluştu. Güney Kore Savunma Bakanlığı, depremin sebebinin nükleer deneme olabileceğini duyurdu. Seul yönetimi nükleer denemeyi resmi olarak doğrulamadı. Ancak birçok uzman sarsıntının bu nedenle meydana geldiğini belirtiyor.
 Kuzey Kore, 2006 ile 2009 yıllarında da nükleer deneme yapmıştı. Sarsıntının ölçeğinin diğer iki denemedekinden büyük olduğuna dikkat çeken uzmanlar, yapay depremin sebebini nükleer faaliyete bağlıyor.
 Pyongyang yönetimi, her nükleer deneme öncesi durumu ABD ve Çin'e resmi olarak bildirmişti. Alınan bilgiye göre Kuzey Kore'nin diğer denemelerde yaptığı gibi dün bu iki ülkeye bilgi verdiği iddia edildi.
 Birlermiş Milletler Güvenlik Konseyi, acil toplantı çağrısında bulundu. Deprem, başta Güney Kore olmak üzere uluslararası kamuoyunun gündemine bomba gibi düştü. Acil toplantı kararı alan Konsey'in TSİ. 16.00 sıralarında toplanması bekleniyor.
 Nükleer test Japonya'yı hareketlendirdi
 Kuzey Kore'nin gerçekleştirdiği nükleer test sonrası Japonya hareketlendi. Kamu televizyonu NHK, Kuzey Kore'nin yaptığı denemenin ardından Japon hükümetinin ulusal güvenlik konseyini toplamaya karar verdiğini bildirdi.
 Kuzey Kore'de meydana gelen depremler, bir nükleer denemenin işareti olarak yorumlandı. Bunun ardından Kuzey Kore resmi haber ajansı, ülkenin üçüncü nükleer denemesini başarıyla gerçekleştirdiğini bildirdi. Güney Kore ordusunun bu şok gelişmenin ardından teyakkuza geçtiği bildirildi. Pyongyang hükümeti 2006 ve 2009 yıllarında benzer nükleer denemeler yapmıştı. Japonya, Kuzey Kore'nin bu tür denemelerine sert bir şekilde tepki gösteriyor. Kuzey Kore'nin aralık ayındaki füze denemesine tepki gösteren Tokyo, bunu "kabul edilemez" olarak nitelendirmiş ve BM kurallarının çiğnenmesi olarak yorumlamıştı.
 
  