Herkes barışa sahip çıkacak
Paris'te öldürülen üç PKK'lı kadın için bugün Diyarbakır'da tören düzenlenecek. Hazırlıklar tamam. Kadınlar siyah elbise giyip, beyaz şal takacak. 3 bin BDP'li güvenliği sağlayacak. Sokakta herkesin görüşü ortak: Sağduyu kazanacak
 Helin ALP / DİYARBAKIR
 İmralı'yla başlayan yeni süreci tartışan Türkiye, Paris cinayetlerinin ardından bugün 'Barış sürecinin' yönünü tayin edecek olan Diyarbakır'daki cenaze törenlerine kilitlenmiş durumda. Sokaktaki vatandaştan, BDP'li yöneticilere kadar herkes barışa desteğin kazanacağı konusunda hemfikir. 
 - AHMET Gezer (Diyarbakır İl Başkan Yardımcısı): Devletin yaklaşımını iyi görüyoruz. Emniyet yetkilileri görüşmelerimizde cenaze töreninin huzur içinde yapılması için yardımcı olacaklarını söylediler. Güzergah belirlenmesi, 'Şuradan yürüyün, buraya girmeyin' gibi dayatma içinde olmadılar. Anladığımız cenaze töreni ve yürüyüş sırasında da kitleye yakın olmayacaklar.
 SAĞDUYU KAZANACAK
 - Abdurahman Kurt (AK Parti eski Diyarbakır Milletvekili): Dün sabahtan beri hem BDP'lilerle hem de halkla görüşmeler yapıyorum. Aynı zamandan güvenlik güçleriyle irtibat içindeydim. Diyarbakır'da herkes ölümden barışa dönük bir sonuç çıkarma çabasında. Diyarbakır halkı herhangi bir provokasyon olmasına izin vermeyecektir. Bu halkın
 Sağduyusuna güveniyorum. 
 - Hanifi Akkiraz (öğretmen): Diyarbakır'da Türk, Kürt, BDP'li AK Partili herkes barış istiyor. Yıllardır bu ülkede insanlar ölüyor. Biz artık bu savaşın bitmesini istiyoruz. Paris'te yaşanan cinayetin bir provokasyon olduğunu düşünüyorum. Barış sürecinin bozulmasını ne olursa olsun istemiyoruz. Umarım hem BDP hem de güvenlik güçleri hassas davranır.
 GÜÇLÜ İRADE ŞART
 - Welat Tekeş (öğretmen): Paris suikastları gösteriyor ki provokasyonlar olabiliyor. Umarım cenazeler kaldırıldığı an yeni bir provokasyon yaşanmaz. Güçlü irade ve güçlü siyasetle bu işin çözülebileceğini düşünüyorum. 
 - Adil Karadağ (esnaf): Herkes cenazelerine ve barışa sahip çıkacak. Çünkü bu suikast barış sürecine yönelikti.
 Kadınlar hem siyah hem de beyaz giyecek
 Diyarbakır'da 'Barış yolunda tarihi dönemeç' olarak algılanan program şöyle: 
 - Dün akşam Diyarbakır'a ulaşan cenazelerin başında Diyarbakırlı kadınlar sabaha kadar nöbet tutular. Bugün düzenlenecek cenaze töreninde de yine Diyarbakırlı kadınlar ön planda olacak. 
 - Özel Bağlar Hastanesi'nden saat 10.00'da Diyarbakırlı kadınlar tarafından alınacak üç cenaze, kadınların omuzlarında bir kilometre uzaklıktaki Diyarbakır Batıkent Meydanı'na getirilecek. 
 - 3 bin BDP'li görevli kolluğu takarak güvenliği sağlayacak. Cenaze töreninde Diyarbakırlı kadınlar siyah elbise giyip, beyaz şal takacaklar. Tören nedeniyle Diyarbakır'da kepenkler kapatılacak, kontaklar açılmayacak.
 - BDP'lİler, meydana bakan AK Parti ilçe teşkilatı binasının da partililer tarafından özellikle koruma altına alınacağını belirtti. Meydandaki törende BDP il yöneticileri ve belediye başkanı Osman Baydemir'in yanı sıra eşbaşkanlar Kışanak ve Demirtaş birer konuşma yapacak. 
 - Cenazeler daha sonra Tunceli, Mersin ve K.Maraş'a doğru yola çıkacak. 
 BAYDEMİR'DEN DENETİM  
 Bu arada Diyarbakır Büyükşehir Belediye Başkanı Osman Baydemir de törenin yapılacağı 20 bin metrekarelik alandaki çalışmaları denetledi, iki taraflı ateşkes çağrısı yaptı: Diyarbakır halkı 7'den 70'e misafirlerini ağırlayacak. Bu, aynı zamanda barışa, adalete, özgürlüğe sahip çıkmadır... Belki haddim değil ama bu tür provokasyonları boşa çıkartmanın en etkin yolu Kürt muhalefetiyle hükümetin ya da devletin aynı anda ateşkes ilan etmesidir.
  