Devletten polisine 60 bin lira tazminat
Uyuşturucu madde satanlara yönelik operasyonda tutuklanıp, 4 ay sonra salıverilen ve beraat eden polis memuru Recep Özmen, haksız tutuklama nedeniyle, faiziyle birlikte 60 bin lira tazminat alacak.
İZMİRde, 2007de okul önlerinde uyuşturucu madde satanlara yönelik operasyonda 36 kişi gözaltına alınırken, aralarında polis memuru Recep Özmenin de bulunduğu 14 kişi tutuklandı. Yaklaşık 4 ay kadar cezaevinde kalan Özmen, tahliye edildi. İzmir 8inci Ağır Ceza Mahkemesinde görülen uyuşturucu davası sonunda Recep özmen beraat ederken, birçok kişi ceza aldı.  
70 BİN LİRA İSTEDİ 
Beraat kararının onanmasının ardından Recep Özmen, avukatı Yurthan Kadıköylü aracılığıyla hazineye karşı İzmir 5inci Ağır Ceza Mahkemesinde, 70 bin liralık tazminat davası açtı. Özmen, dava dilekçesinde şunlara yer verdi: 4 ay haksız yere tutuklu kaldım, psikolojim bozuldu. Toplum tarafından dışlanan bir insan oldum. Bana uyuşturucu kullanan biri gözüyle bakıyorlar. Ne yapacağımı şaşırdım. Oğlum okulda, babası uyuşturucu suçundan cezaevine giren polis memurunun çocuğu olarak görüldü. Çocuğum kekeme oldu. 
MAHKEME 30 BİN DEDİ 
Haksız tutuklamaya karşı CMUK gereğince İzmir 5inci Ağır Ceza Mahkemesinde açılan tazminat davasında mahkeme heyeti Özmene 30 bin lira, yasal faiziyle birlikte ise toplam 70 bin liralık tazminat ödenmesine karar verdi. Maliye Bakanlığı avukatları kararı temyiz etti. Dosyayı inceleyen Yargıtay 12inci Ceza Dairesi, tazminatı fazla bularak, kararı bozdu.  
20 BİN LİRAYA DÜŞTÜ 
Bozma kararının ardından İzmir 5inci Ağır Ceza Mahkemesinde tekrar görülen duruşmada, mahkeme heyeti bozma kararına uyup, Recep Özmene yasal faizi hariç 20 bin lira tazminat ödenmesine karar verdi. Recep Özmen, yasal faiziyle birlikte yaklaşık 60 bin lira tazminat alacak. 
 