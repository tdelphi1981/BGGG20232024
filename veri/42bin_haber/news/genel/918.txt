Unutulan mevduata 4 ay süre
Bankalar, bir takvim yılı içinde zaman aşımına uğrayan, 50 lira ve üzerindeki mevduatı kendi internet sitelerinden 4 ay süreyle ilan edecek.
 Bankacılık Düzenleme ve Denetleme Kurumu'nun (BDDK) ''Mevduat ve Katılım Fonunun Kabulüne, Çekilmesine ve Zaman aşımına Uğrayan Mevduat, Katılım Fonu, Emanet ve Alacaklara İlişkin Usul ve Esaslar Hakkında Yönetmelikte Değişiklik Yapılmasına Dair Yönetmeliği'', Resmi Gazete'nin bugünkü sayısında yayımlandı.
 Yönetmeliğe göre, bankalar, bir takvim yılı içinde zaman aşımına uğrayan ve tutarı 50 lira ve üzerindeki mevduat, katılım fonu, emanet ve alacakları Şubat ayı başından itibaren 4 ay süreyle kendi internet sitelerinde ilan edecekler.
 İlan edilen zaman aşımına uğramış her türlü mevduat, katılım fonu, emanet ve alacakların Haziran ayının 15'inci gününe kadar hak sahibi veya mirasçıları tarafından aranmayanlar, faiz ve kar payları ile birlikte Haziran ayı sonuna kadar TMSF'nin Türkiye Cumhuriyet Merkez Bankası'ndaki veya Fon Kurulu tarafından belirlenecek bankalar nezdindeki hesaplarına devredilecek.
  