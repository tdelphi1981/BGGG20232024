Filipinler, Endonezya ve Malezya seferlerini artırıyor
Güneydoğu Asya destinasyonlarına yönelik kapasite yüzde 50 yükseliyor.
 Dünyanın en hızlı büyüyen havayolu şirketlerinden Emirates, Güneydoğu Asya’daki destinasyonlarından Filipinler, Endonezya ve Malezya’ya seferlerini artırıyor. 3 Aralık 2012’den itibaren Dubai-Kuala Lumpur hattında sefer sayısı günde üç seferden haftada 25 sefere ve 6 Şubat 2013’ten itibaren de haftada 26 sefere çıkacak. Emirates, 1 Ocak 2013’ten itibaren Manila’ya günlük direkt sefer sayısını üçe ve 1 Mart 2013’ten itibaren de Cakarta’ya günlük direkt seferlerini üçe çıkartacak.
 Emirates’in Uzak Doğu ve Avustralya Ticari Faaliyetlerinden Sorumlu Kıdemli Başkan Yardımcısı Salem Obaidalla, “Aldığımız yoğun talep sonucunda Emirates olarak Cakarta, Kuala Lumpur ve Manila uçuşlarımızın koltuk kapasitesini artırdık. Eklenen günlük uçuşlar, Cakarta ve Manila hatlarında kapasiteyi yüzde 50 yükseltecek. Yeni seferler, yolucularımıza Dubai’ye veya oradan aktarma yaparak sürekli genişleyen küresel ağımızda herhangi bir destinasyona giderken tercih edebilecekleri hareket saatleri konusunda daha fazla seçenek sunuyor. Ekstra kapasite, Malezya, Endonezya, Filipinler, BAE ve diğer bölgeler arasında turizm ve ticareti daha da canlandıracak” dedi.
 “Emirates 1990 yılında Filipinler, 1992’de Endonezya ve 1996’da Kuala Lumpur seferlerini başlattığından bu yana bu pazarlara olan bağlılığımıza odaklanmaya devam ettik ve yolcularımıza, aralarında 1400’ün üzerinde isteğe bağlı eğlence kanalıyla gökyüzünün en geniş program seçkisine sahip, ödüllü uçak içi eğlence sistemi ‘ice’ın da bulunduğu en iyi uçak içi ürünlerini sunmaya özen gösterdik” diye devam etti Obaidalla.
 Manila hattına eklenen üçüncü günlük sefer, Emirates’in Boeing 777-300ER uçağı ile ve şu anki günlük seferlerde olduğu gibi Business Class’ta 42 adet tamamen yatırılabilir koltuk ve Economy Class’ta 386 koltukla iki class olarak gerçekleştirilirken EK368 sefer sayılı yeni Cakarta uçuşu ise 1 Mart’ta başlatılacak. Emirates, 3 Aralık’tan itibaren Dubai’den Kuala Lumpur’a pazartesi, salı, perşembe ve cuma günleri olmak üzere haftada dört sefer daha gerçekleştirecek. Bu hattaki çarşamba seferleri ise 6 Şubat 2013’te başlayacak. Yeni sefer sayesinde Dubai ile Kuala Lumpur arasında haftada 2.370 koltuk daha fazla kapasite olacak. Cakarta ve Manila hatlarında kargo kapasitesinin her yön için haftada 161 ton ve Kuala Lumpur hattında da her iki yönde haftada 85 ton artırılmasıyla kargo hizmetlerinde de canlanma olacak.
  
  