Avusturya Müzik Elçisi bir Türk!
Dünya müzikleri alanında Avusturya Müzik Elçisi olan Alp Bora ile buluştuk. Elçiliği sayesinde cazla buluşturduğu türküleri dünyanın her yerinde söyleme şansı bulan Bora, en büyük ilginin Uzakdoğu’da olduğunu söylüyor.
 PINAR HİÇDURMAZ
 pinar.hicdurmaz@aksam.com.tr
 Alp Bora, 16 yıl önce üniversite eğitimi için gittiği Viyana’ya yerleşmiş. Gitarist ve şarkıcı; Alp Bora Quartett adlı bir müzik grubu var… Konserler için dünyayı dolaşıyor; Viyana’da olduğu zamanlarda da özel ders veriyor, tiyatro müzikleri yapıyor. Avusturya’da geçtiğimiz ay çıkan ‘Bâb’ adındaki albümü önümüzdeki günlerde Türkiye’de de çıkacak.
 - Çocukluğunuzun bir dönemi Bağdat’ta geçmiş, neden?
 Babam subaydı. Bağdat’ta askeri ataşeydi. 4 yaşımda gittim; o yıl İran-Irak savaşı başlamıştı. Savaşa rağmen büyülü bir şehirdi. Çok iyi Arapça konuşuyordum. İlk aşkım o şehirdeydi. Küçük olmama rağmen savaşın ne demek olduğunu o yıllarda anlamıştım.
 - Oradan Ankara’ya mı döndünüz? 
 20 yaşına kadar Ankara’daydım. Hacettepe’de ekonomi okuyordum ve Viyana Üniversitesi’ne geçtim. Ekonomiyle mutlu olamayacağımı anladığımda konservatuar sınavına girdim ve müzik okumaya başladım. 
 - Akustik enstrümanlarla halk müziği eserlerini seslendiriyorsunuz. Hep halk müziği mi söylerdiniz?
 Farklı tarzlardan sonra halk müziğine geçtim. Pop da, blues da çalmıştım… Viyana’ya taşındıktan kısa bir süre sonra Avusturyalı ve Türk müzisyenlerden oluşan kalabalık bir grupla çaldım; halk müziği ve caz denemeleri yapıyorduk. İlgim ilk o zamanlar başladı. 
 - Sonra kendi grubunuzu kurdunuz… İki Türk, iki Avusturyalı’dan oluşuyor. Onların türkülerle arası nasıl?
 Keman çalan arkadaşım Julia Pichler ile 10 senedir beraber çalışıyoruz. Bir röportajda ona “Siz neden bu müzikleri çalıyorsunuz?” diye sordular. “Bu müzikleri kendi müziklerimizden daha çok seviyorum” diye yanıt verdi. İkisi de klasik müzik eğitimi almış ama klasik müzikte yaşanan tıkanmayı gördükleri için kendilerine farklı bir yol çizmeyi tercih etmiş. Türküleri araştırıyorlar; hatta Hindistan, Ortadoğu ve Azeri müziklerini de araştırmaya başladılar. 
 - Türküleri Almanca seslendiriyor musunuz?
 Normalde hayır, fakat geçen yıl Viyana Üniversitesi’nin bir projesi oldu. Mütercim Tercümanlık Bölümü Türkçe parçaları Almanca’ya çevirdi ve biz seslendirdik. 
 - 2004’te Avusturya Dünya Müzikleri Ödülü’nü aldınız. Bu ödül nasıl veriliyor?
 2000’den beri her yıl verilen bir ödül. Her sene 200 ila 300 grup başvurur, beş grup finale kalır. Biz o yıl birinci olduk ve aynı zamanda seyirci ödülüne de layık görüldük. Bir miktar para ve plaket veriliyor. Ama en önemlisi bu sayede 3 milyon kişinin katıldığı Tuna Adası Festivali’nde çaldık. 
 - Bu sayede mi Müzik Elçisi unvanını aldınız? 
 Evet, bu sayede Avusturya Dışişleri Bakanlığı’nın da dikkatini çekmiş olduk. Bakanlığın 2005’te başlattığı bir proje bu. Bu kapsamda beş kategori oluşturdular. Bu kategorilerden biri de dünya müzikleriydi. Biz bu kategoriyi temsil ediyoruz.
 - Müzik Elçisi ne demektir, ne yapar?
 Yurtdışında verdiğimiz konserler büyükelçilikler aracılığıyla destekleniyor. Örneğin Asya’da bir ülkede festivale katılmak çok pahalı bir şey; Avusturya Dışişleri Bakanlığı desteklediği için bu daha kolay oluyor. 
 - Türkçe bilmeyenlere türküler söylüyorsunuz. Nasıl tepkiler alıyorsunuz?
 İki hafta önce konserde, ben tam türkünün nakarat kısmını söylerken önde oturan Avusturyalı kadın ağlamaya başladı. Buna benzer pek çok olay yaşadık. Özellikle türkünün hikâyesini de anlattığımda çok daha fazla oluyor. Asya’da Avrupa’ya göre daha yoğun bir ilgi var. Tayvan’daki konserimizi 2 bin 500 kişi izledi.