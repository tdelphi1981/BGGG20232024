Tarabya Oteli, 350 milyon dolar yatırımla şubatta kapılarını açıyor
TARABYA'NIN simgesi haline gelen, Türkiye'nin ilk 5 yıldızlı otellerinden Büyük Tarabya Oteli, Bayraktarlar Holding tarafından satın alınmasının ardından geçirdiği restorasyon ve renovasyon süreci sonrasında The Grand Tarabya ismi ile 2013 yılının şubat ayında kapılarını açmaya hazırlanıyor.
 350 milyon dolarlık yatırımla yenilenen The Grand Tarabya'da 248 lüks oda bulunuyor. Otel aynı zamanda, dünyanın en lüks yaklaşık 450 bağımsız otelinin bağlı olduğu, kendisine üye otellerin kalitelerini düzenli olarak denetleyen, aynı zamanda onların satış, pazarlama, rezervasyon sistemlerini yürüten bir kuruluş olan Leading Hotels of the World (LHW) üyesi oldu.
 İstanbul'un üçüncü beş yıldızlı oteli
 1900'LÜ yılların başlarında Tarabya Tokatlıyan Oteli olarak hizmete giren, 1954'teki yangının ardından aynı yere devlet tarafından yaptırılan Büyük Tarabya Oteli, İstanbul'un üçüncü 5 yıldızlı oteli olarak 1966'da hizmete girdi. Otel, bir dönem Türk filmlerinin de vazgeçilmez seti olarak sinema tarihinde silinmez bir yer edindi. Büyük Tarabya Oteli, 2006 yılında, Bayraktarlar Holding tarafından satın alındı.