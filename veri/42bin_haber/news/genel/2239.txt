Konuk yazar - 90'lar çocuğuyuz
Geçen sabah kahve yapmak için mutfağa giderken telefonum çaldı, arayan Necmiye'ydi. Akşam Gazetesi için bir köşe yazısı yazmamı istedi. Sizinle düzene, sisteme, mesleğime, gündeme dair görüşlerimi paylaşacağım...
 Suriye'de savaş bitsin istiyorum. Suriye'yle savaş olmasın istiyorum. Savaş hiç olmasın istiyorum. Ülkemdeki Kürtlerin, Alevilerin haklı insani talepleri yerine getirilsin istiyorum. Azınlık hakları, kadın hakları, işçi hakları, oyuncu hakları, çocuk hakları, çocukların eğitim hakları, eşcinsel hakları, engelli hakları, hayvan hakları, insan hakları sahiplerini bulsun istiyorum.  Bir dakika ya. 'Sahiplerini bulsun' lafı sanki ödül töreni konuşması gibi oldu. Bu isteklerimi sokakta mikrofon uzatılmış apolitik yeni yetme bir ergenin cümleleriyle değil de masaya yumruğunu koyan bir adamın sağlamlığıyla söylemek istiyorum. Sistem, konuğu olduğum gazete, kariyerim, takipçilerim, televizyonda beni izleyenler ne kadarına izin verir ki? 
 Biz 90'lar çocuğuyuz. Sistem bize ne kadar izin verirse biz o kadar eleştiririz. Önümüze televizyon koyar, elimize kumanda verir ve biz dünyamızı bir güzel düzenler, renklendiririz. Biz 90'lar çocuğuyuz. Kanı, kavgayı evimize ateş düşmeden bilmeyiz. Bosna'daki, Kuveyt'teki savaşı izledik. Ama ne oldu? Yılanlar bize dokunmadığı için biz Tarkan şarkıları dinlemeye devam ettik. Biraz önce Libya'da Mısır'da insanlar ölürken ne oldu? Facebook'taki arkadaşlarım da silinmedi, twitter takipçilerim de azalmadı. (Reklamın yerlisi yersizi olmaz, twitter hesabım :  @ugurkarabulut_ ) Twitter'ımdan ironik göndermeler yaptım. Yetmez mi ki? Yıllardır Cumartesi Anneleri ne elde etti de ben sokağa çıkayım? Herkesin bu olayları bir protesto etme yöntemi vardır. Her yiğidin yoğurt yiyişi farklıdır. Her kuşağa da yedirilen yoğurt farklıdır. Biz 90'lar çocuğuyuz. Usluyuzdur. Yolumuzu yordamımızı, kendi işimizi biliriz. Özal'ı biliriz. Devletimizi, babamızı, hocamızı biliriz. Çiller'i biliriz, enflasyonu biliriz. Sanatı örtmeyi öğreniriz. Susturulup sindirilmeyi iyi öğreniriz.  Ama yine de ben ve birkaç cesur arkadaşım ezberi bozmaya, oyun şevkiyle gerçeği sollamaya, aslında içten içe gerçeği değiştirme çabamızı dışa vurmaya niyetlendik. Ocak ayından itibaren Mekan Artı 'da,  zeka gerisi bir kızın gözünden dünyayı görmeye çalışacağız. 'Anne Babalar İçin Cinsel Bozukluklar Rehberi' Mekan Artı'da. Küçük tiyatromuzun büyük dünyasına buyrun bekleriz...
 Uğur Karabulut