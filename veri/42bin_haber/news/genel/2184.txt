Güçlü dönüşüme yeni yönetmelik
Çevre ve Şehircilik Bakanı Erdoğan Bayraktar, kentsel dönüşüm için çıkarılan yönetmeliğin yeterli olmadığını, yeni yönetmeliğin birkaç gün içinde hazır olacağını söyledi
 Marmara Belediyeler Birliği'nin (MBB) Yıldız Teknik Üniversitesi (YTÜ) işbirliğiyle düzenlediği, Çevre ve Şehircilik Bakanlığı tarafından da desteklenen 'Medya ve Halkla İlişkiler Boyutuyla Kentsel Dönüşüm Sempozyumu Yıldız Sarayı'nda gerçekleşti.
 KAVRAYICI VE PRATİK
 KENTSEL dönüşüm ve medya ilişkilerinin tüm boyutlarıyla ele alındığı sempozyuma Çevre ve Şehircilik Bakanı Erdoğan Bayraktar, Marmara Belediyeler Birliği ve Bursa Büyükşehir Belediye Başkanı Recep Altepe, Yıldız Teknik Üniversitesi Rektörü Prof. İsmail Yüksek, 
 AKŞAM Gazetesi Genel Yayın Yönetmeni İsmail Küçükkaya'nın yanı sıra Kanal D Haber Grup Başkanı Mehmet Ali Birand, Sabah Gazetesi yazarı Mahmut Övür, Milliyet Gazetesi Yazarı Abbas Güçlü ve Bloomberg Tv'den Ali Çağatay katıldı. 
 BAKAN Bayraktar, kentsel dönüşüm için medyadan destek istedi. 'Çok acil işimiz kentsel dönüşümdür' diyen Bayraktar şöyle konuştu: 
 - Hükümet olarak bu işe ciddi destek veriyoruz, vereceğiz. Tüm aktörlerin ve sektörlerin bu işle ilgilenmesi lazım. Tarihi dokularımız ve yapılarımız ile yeni mimari özellikleri öne çıkararak yolumuza devam edeceğiz. 
 - Kentsel dönüşüm uygulama yönetmeliğini müracaatları hemen alabilmek için mayıs ayının sonunda çıkardık. Ancak istediğimiz gibi olmadı. Bu hafta sonunda ya da önümüzdeki hafta başında çok daha kavrayıcı, kapsayıcı, pratik yüzü olan, uygulama tarafı olan yeni bir yönetmelik çıkarıyoruz. Yeni yönetmelik çok büyük bir uygulama derinliği ve kolaylık sağlayacak.
 HALKIN İNANCI ARTAR
 BURSA Büyükşehir Belediye Başkanı Altepe ise 'Kentsel dönüşüm çalışmalarının medya ve halkla ilişkiler ayağı ne kadar başarıya ulaşırsa, halkımızın değişim ve dönüşüme yönelik inancı da o oranda artacaktır' dedi.