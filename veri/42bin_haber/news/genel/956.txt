Aileler bir an önce çözüm bekliyor
PKK ve KCK davalarından cezaevinde bulunan tutuklu ve hükümlülerin açlık grevi, 54'ncü gününe girerken, Başbakan Erdoğan'ın Kızılcıhamam Kampı'ndan, 'Terörist başıyla ailesi ve yakınları görüşebilir ama avukatları konusunda aynı şey geçerli değil' sözleri yeni bir tartışmayı başlattı. Tutuklu ve Hükümlü Aileleri İle Yardımlaşma Derneği Başkanı Avukat Behiç Aşçı, açlık grevindekilerin somut taleplerinin karşılanması gerektiğini savundu. Aşçı'nın mesajları şöyle:
 - BU YASAĞIN MADDESİNİ AÇIKLASIN:  54 gündür süren açlık grevlerine katılanların taleplerinden biri de Öcalan'la avukatlarının görüştürülmesi ve müzakerelerin yeniden başlaması. Öcalan'ın da avukatlarıyla görüşmesi yasal ve meşru. Başbakan, Öcalan'ın avukatlarıyla görüşmesine karşı olduğunu söylüyor. Görüşme yasağını hangi maddeye dayandırıyor? Kamuoyuna açıklamalı.
 - SOMUT ADIM BEKLENİYOR: Açlık grevinde 30'uncu günden itibaren her an ölüm olabilir. 1996'da Şevket Kazan, 'ölmeyecekler' dedikten 1 gün sonra ilk ölüm yaşanmıştı. 2006'da F tipinde uygulanan tecride karşı ben de 293 gün açlık grevi yaptım. Ölüm orucunu, F Tipi'nde kalanların bir araya gelmesini sağlayan 'sohbet hakkı' genelgesi yayınladıktan sonra bıraktım. Cezaevlerinde görüştüğümüz kişiler, açlık grevini seslerini duyurmak için değil, somut adımlar atılması için yaptıklarını söylüyor.
 - OPERASYON DEMEK, ÖLÜM DEMEK: Kimsenin ölmesini istemiyoruz. Bazı cezaevlerinde açlık grevi yapanların tecride alındığını duyduk. Hükümet bir operasyon hazırlığı içinde olmamalı. Operasyon demek ölüm demek. HELİN ALP / ANKARA