Ecevit'e en yakınları ihanet etti
Merhum Başbakan Ecevit'in sağkolu Çırağan'dan çarpıcı açıklamalar: Ecevit hastaneye yattığında 'zihni melekeleri yetersizdi' açıklaması yapılacağı konuşuluyordu. Bahçeli'yi koalisyondan çıkarıp Çiller'i alacaklardı. Başbakan olarak da Özkan'ın adı geçiyordu
  
 Ali Ekber ERTÜRK / ANKARA
 Vefatının 6'ncı yıldönümünde, 'Karaoğlan'ın sağ kolundan olay yaratacak açıklamalar.  5 Kasım 2006'da hayatını kaybeden eski Başbakan Bülent Ecevit'e, partide, Meclis'te ve Başbakanlık döneminde danışmanlık yapan Ertuğrul Çırağan 'Ecevit, en yakınları tarafından ihanete uğradı' dedi. Ecevit'le, 11 yıl birlikte çalışan emekli Büyükelçi Ertuğrul Çırağan'ın, AKŞAM'ın sorularına verdiği yanıtlar şöyle:
 - Bülent Ecevit'in hastalığıyla ilgili çeşitli söylentiler var? Sizin değerlendirmeniz nedir?
 Ecevit Başkent Hastanesi'ne kaldırıldığında bazı rivayetler çıkmıştı. İlk yattığında rahatsızdı ama zihni melekeleri yerindeydi. Hastanedeyken Mesut Yılmaz, Devlet Bahçeli ve Hüsamettin Özkan'ın da katıldığı bir toplantıda, Koalisyon Hükümeti'nin 16 ay daha görevde kalacağına dair protokol imzalanmıştı. Zamanla Ecevit'in sağlık durumunun ağırlaştığı konuşulmaya başlandı. İşte böyle bir ortamda, protokolden çok kısa süre sonra Sayın Ecevit en yakınları tarafından ihanete uğradı ve 6 bakan Hükümet'tin ayrıldı.
 BAHÇELİ GÖNDERİLİP ÇİLLER ALINACAKTI
 Bununla ilgili olarak o dönemde bizim kulağımıza gelen, yattığı hastane tarafından Ecevit için 'akli melekesi hükümet etmeye yeterli değildir' yönünde açıklama yapılacağıydı. Yine söylentiye göre, yeni bir hükümet oluşturulacak, Bahçeli koalisyondan çıkarılacak, yerine Tansu Çiller getirilecekti. Hükümetin başı olarak da Hüsamettin Özkan'ın adı geçiyordu. Belki de sırf bu söylentiler sebebiyle Bahçeli erken seçim kararı aldı. Kendi adına oyunu bozmuş oldu. Kendine karşı yapılan bu komployu kabul etmedi. Bunun altında neler var, bilemem.
 - ABD'nin Irak'a müdahelesi konusunda nasıl bir direnç sergiledi?
 Hastaneye kaldırılmadan önce ABD, Irak'a müdahale için bastırıyordu. ABD Başkan Yardımcısı Cheney, Dışişleri Bakanı Powel ve Savunma Bakanı Ramsey, Askeri Başdanışmanı ve benim de olduğum ortamda Irak'a müdahale için Ecevit'le görüşmeye gelmişlerdi. Ecevit, müdahaleye niçin izin vermeyeceklerini 4 başlıkta anlattı. ABD'liler sadece dinleyip not ettiler, bir şey söylemediler. Onlar gittikten sonra rahmetli bize dönüp 'ne söylersek söyleyelim, onlar müdahalede kararlı' dedi. Koalisyonun yıkılması bu planın bir parçası olabilir. Ecevit, ABD'ye kafa tutan politikalarında hep başarılı olmuştur.
 ATASAGUN NE ANLATIYORDU 
 - Ecevit'in başbakanlığında, AK Parti Hükümeti döneminde gerçekleşen Oslo süreci gibi bir temas oldu mu? Ecevit döneminde MİT, PKK ile görüşüyor muydu?
 1984'ten bu yana Öcalan'ın ve terör belasının yarattığı tahritabı yok etmek ve silahları susturmak adına Oslo süreci benzeri süreçler yaşanmış olabilir. Masada çözüm sağlanacaksa, masaya oturulabilir. O zamanlar sınırdışı harekat çok oluyordu. Fiili takip vardı. Genelkurmay'ın taktiğiydi. Ecevit, Güneydoğu Anadolu'ya yatırım gerektiğini, dağa ve Irak'ın içine çıkışların önlenmesi için bunu zorunlu görüyordu. Ecevit komple bir çözüm arayışındaydı. Dönemin MİT Müsteşarı Atasagun'un karşı tarafla bu yönde temasları olup olmadığını bilemiyorum. Ama Atasagun, sık sık gelip kendisine özel bilgi verirdi. Neler söylediği gizli tutuluyordu. Bunların tamamı olmasa bile yüzde 70 - 80'i bununla ilgiliydi.
 Öcalan yakalanınca adeta şok geçirdi
 - Abdullah Öcalan'ın yakalandığı haberini nasıl aldınız? Başbakan olarak Ecevit, bunu sizinle paylaştı mı?
 Takvimler 16 Şubat 1999'u gösteriyordu. Irak Başbakan Yardımcısı Tarık Aziz konuğumuzdu. Heyetler-arası görüşmeler sürerken, birden içeri Özel Kalem Müdürü Zeynel Yeşilay girdi. Rahmetlinin kulağına bir şeyler fısıldadı. Rahmetli çok heyecanlandı. Adeta şok geçirir gibiydi. Özür dileyerek 'Ben çıkıp geri geleceğim' dedi ve gitti. Geri geldiğinde heyecanı geçmemişti. Adeta 'toplantı bir an önce bitsin' havasındaydı. Sözlerini toparlayıp toplantıyı bitirdi. Daha sonra basın toplantısı yaparak Öcalan'ın yakalanıp yurda getirildiğini duyurdu.
 Fethullah Gülen'le yakınlaşma
 - Ecevit'in Fethullah Gülen Cemaati ile ilişkisi nasıldı?
 Ecevit'in, Gülen'le ilişkilerini Hüsamettin Özkan'ın başlattığı söyleniyordu. Hükümetin son dönemlerinde Ecevit'in 'Her tarikat kötü değildir' şeklindeki açıklamasıyla, 'Vahdettin'in vatan haini olmadığına' dair açıklaması, belki de bunun bir sonucudur. Ya da muhafazakar kesime yaklaşmak için bunları söylemiş de olabilir. Bunu tam olarak bilemiyorum. Ama Fethullah Gülen'le bir yakınlaşmaları oldu.
 Solun erimesinde Ecevit de hatalı
 1994'te belediye seçimlerinde keşke biz DSP olarak Ankara'da CHP'nin adayı Murat Karayalçın'ı, CHP de İstanbul'da bizim adayımız Zekeriya Temizel'i destekleme kararı alsalardı. Ama yapmadılar. Öyle olsaydı, ne Melih Gökçek 3 dönemdir Ankara'nın başında olacaktı, ne de Başbakan İstanbul'a Belediye Başkanı olabilecekti. Çünkü her iki sol partinin toplam oyları buna engel oluyordu. Bu benim Sayın Ecevit'le ayrı düştüğüm noktalardan biridir. Sol partilerin erimesinde, Sayın Baykal kadar, rahmetlinin de hatalı olduğunu düşünüyorum.