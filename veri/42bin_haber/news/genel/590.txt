Şiddetli yağışlar etkisini artıracak
Prof. Dr. Şen, ''Küresel ısınmanın etkisiyle oluşan şiddetli yağışlar, Türkiye'de etkisini artırarak görülmeye devam edecek'' dedi.
 İstanbul Teknik Üniversitesi (İTÜ) Uçak ve Uzay Bilimleri Fakültesi Meteoroloji Mühendisliği bölümü Öğretim Üyesi Prof. Dr. Orhan Şen, yaptığı açıklamada, küresel ısınmaya dayanan iklim değişikliği etkisinin en fazla görüldüğü ülkelerden birinin Türkiye olduğunu anlatarak ''İklim değişikliğiyle birlikte aşırı yağış, fırtına ve kuraklık ortaya çıkıyor. Türkiye'de kısa sürede yeryüzüne düşen aşırı yağışlardan ve hortumlardan bahseder olduk. Artık olağan hale gelen hortumlar ve yağışlar can yakıcı etkiler ortaya çıkarıyor. Türkiye'de oluşacak hortumlar ileride daha can yakıcı hale gelecek'' diye konuştu.
 Şen, yeryüzündeki havanın mevsim normallerinin üzerinde seyrettiğini dile getirerek, ''Marmara Bölgesi'nde ekim ayı mevsim normalleri sıcaklığı 20 derecedir ama bu ay Marmara'da 25-26 derecenin üzerinde sıcaklıklar oluştu. Sıcak havanın üzerine soğuk hava geldiği zaman kuvvetli yağışlar meydana geliyor. Küresel ısınmanın etkisiyle oluşan şiddetli yağışlar, Türkiye'de etkisini artırarak görülmeye devam edecek'' ifadesini kullandı. AA