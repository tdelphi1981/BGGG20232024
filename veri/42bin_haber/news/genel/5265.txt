Enerjisa, elektrik dağıtımında Ayedaş ya da Toroslar'ı istiyor
E.ON ile ortak olan Enerjisa, kapasitesini 2020'ye kadar 8 bin MW'a çıkarmak istiyor. Sabancı Holding Enerji Grup Başkanı Hakman, 'Ortağımızla çevre ülkelerde yatırımın yanı sıra doğalgaz ithalatına da gireceğiz' dedi. Elektrik dağıtımında bir bölge daha isteyen Enerjisa'da hedef Ayedaş ve Toroslar
 Enerji sektörünün Sabancı Grubu'nun en önemli büyüme alanlarından biri olacağını belirten Sabancı Holding Enerji Grup Başkanı Selahattin Hakman, 2020 yılına kadar 8 bin megawatt (MW) kurulu güce ve üretimde yüzde 10 pazar payına ulaşmayı hedeflediklerini söyledi. 2012 yılını 4.5 milyar TL ciro ile kapatan Enerjisa, bu yıl için yüzde 20'nin üzerinde büyüme öngörüyor. Şirketin halka açılma tarihi ise 2015 olarak planlanıyor. 
 Ekonomi muhabirleriyle bir sohbet toplantısı düzenleyen Selahattin Hakman, Enerjisa'nın yeni ortağı E.ON ile büyüme planları konusunda uyum içinde olduklarını belirterek 'Eski ortağımız Verbund'la yeni yatırımlar konusunda daha yavaş ilerliyorduk. Ancak E.ON Türkiye'de büyümek istediği için hedeflerde hızlı bir uyum sağladık. 2015 ile 2020 arasında ek 3 bin MW kapasite daha yaratarak toplam kurulu gücümüzü 8 bin MW'a ulaştırmayı hedefliyoruz. Üretimde yüzde 8, dağıtımda yüzde 10 pazar payı belirledik' dedi. 
 Hakman, Enerjisa'nın 2015'te 5 bin 300 MW'a ulaşmak için elektrik üretimine bugüne kadar yaklaşık 2.4 milyar euro yatırım yaptığını belirterek 'Enerjisa, 2013 yılında yapacağı yaklaşık 1.2 milyar euro, 2014-2016 döneminde de 1,7 milyar euro yatırım ile yine 2006 yılında sözünü ettiğimiz 5,5 milyar euroluk üretim yatırımını gerçekleştirmiş olacak' diye konuştu.
 HEDEF YENİLENEBİLİR 
 Hedeflerinin yenilenebilir enerjide büyümek olduğuna da dikkat çeken Hakman 'İnşaatı başlamış ve lisans aşamasında olan yatırımlarımızın dışında 2020 planımız içinde yenilenebilir enerjinin ağırlıklı olmasını istiyoruz' dedi.
 Masada olacağız!
 ÜRETİMDE Hamitabat dışında diğer santrallarla ilgilendiklerini ifade eden Hakman, 'Doğalgaz dağıtımda olmayacağız ama elektrikte büyümek istiyoruz. 19 Şubat'taki dağıtım ihalelerinde Ayedaş ve Toroslar için masada olacağız' dedi.
 Doğalgaz yeni iş alanı
 BALKANLAR ve Ortadoğu başta olmak üzere civar ülkelerde elektrik sektörü ile ilgili yatırım fırsatlarını da takip edeceklerini vurgulayan Hakman 'Balkanlar, Türk Cumhuriyetleri, Kuzey Afrika bizim Sabancı olarak fark yaratabileceğimiz bölgeler. Yıl içinde ortağımızla bu konuyu çalışıp netleştireceğiz' dedi. Yeni planlarından birinin de doğalgaz olduğunu açıklayan Hakman, 'Doğalgaz sektörünü de öncelikle ithalat ve toptan satış alanlarına odaklanmak üzere, Enerjisa içinde yeni bir iş alanı olarak belirledik' dedi.
 2015'TE ARZ SORUNU OLABİLİR
 TÜRKİYE'NİN Çin'den sonra elektrik talebi artışında dünya ikincisi olduğunu anımsatan Hakman, 2015 yılından sonra elektrikte sıkıntı olabileceğini belirtti. Yapımı süren santrallar dikkate alındığında ülkenin ihtiyacı olan üretimin 2015'te yakalanamayacağını kaydeden Hakman, 'Bu tarihte kurulu gücümüz 65-67 bin MW'a ulaşacak. Yüzde 6-7'lik artışın karşılanabilmesi için 90 bin MW'a ihtiyaç var' dedi.