Kadınlar kabaresi geliyor
Almanya'da mimarlık okurken bir yandan da oyunculuğa başlayan 'Altın Portakal'lı Nursel Köse, kadınların sahne alacağı bir kabare kurma hazırlığında. Kadının mizahtaki yeteneğini göstermek isteyen Köse ile sohbete feng-shui'den başladık, Meryem Uzerli'yle bitirdik.
 ELİF AKTUĞ
 elif.aktug@aksam.com.tr
 Geçtiğimiz hafta içinde gazetelerin magazin eklerinde 'Oyuncu Nursel Köse tuvaletleri denetliyor' başlıklı bir haber okuyunca hemen aradım Nursel'i. Türkiye'ye geldiğinden beri tanışıyoruz, ortak dostlarımız var, üstelik oyunculuğuna hayranım. 'Neden tuvalet denetliyorsun' diye soracaktım ama anladım ki bahsettiğim başlığı atan magazin gazeteleri durumu saptırmış bir miktar. 'Kebab Conneciton' ve 2007'de Antalya Film Festivali'nde kendisine En İyi Yardımcı Kadın Oyuncu ödülü kazandıran 'Yaşamın Kıyısında' filmleriyle tanınan Nursel Köse, şu sıralar bir kadınlar kabaresi kurma hazırlığında. 'Fatih Akın en büyük hayalimdi, filminde oynadım. Şimdi Tarantino ve Almodovar istiyorum' diyen Köse ile soğuk havaya rağmen Cihangir sokaklarında söyleştik. 
 
 × Tuvalet haberinin aslını öğrenmek için aradım ama senin projen değilmiş!
 Üç yüz otuz üç adlı internet sitesinde yazan Rengin Aslan'ın projesiydi, önce Meclis'e gitmişti; ardından birlikte bir oteli denetledik ve fotoğraf çektirdik. Bazı magazin gazeteleri 'Nursel tuvalet denetliyor' diye vermiş.
 
 × Eh biz de bir araya gelmiş olduk.
 Tuvaletle alakalı sana başka bir bilgi vereyim o halde. Mimarlık yaptığım dönemde, Essen'de yapılan bir sinema salonunda tuvaletleri çizmiştim. Hatta mozaikleri Türkiye'den getirtmiştim. Ustalar da getirtmiştim Kütahya'dan.
 
 × Temizlik ve düzen ne ifade eder?
 Mimar olduğum için simetri hastalığım var, bir süre bakarım ve müdahale derim. Hatta evine ilk defa gittiğim bir arkadaşıma, yarım saat kadar sonra 'Haydi kalk, şu eşyaların yerini değiştirelim' derim. Mobilyalar itilir, ben rahatlarım, arkadaşım mutlu olur.
 
 × Evler, saçlar, kıyafetler, dekorasyonlar birbirine benziyor; senin evin nasıl?
 Bir Türk evi şekli var, her keseye göre değişse de mutlaka oturma odası yapılır. Bu durum değişti iyi oldu. Daha genç ve rahat mobilyalar kullanılıyor, parası yeten İtalyan dizayn mobilya alır, daha az parası olan Ikea tarzı mağazalardan alışveriş yapar. Benzerlikler olsa da kendi karakterini eve ve kıyafetlerine yansıtabilirsin. İri ve kullanışsız mobilyaların bitmesi iyi oluyor. Bir oteldeysem mutlaka bir şeylere müdahale eder ve kendi evim gibi yaparım. Evimde mobilya değişir sık sık, abartılı bir evim yok ama herkes beğenir. En kötüsü yerlerini değiştiririm. Feng Shui'ye önem veririm.
 
 × Bir iki tüyo versene bize...
 Enerji ampulleri var ya, onları asla kullanmam. Dünyada da artık eski, klasik ampuller yeniden değer kazandı. Uzun ömürlü ve enerji depolayan ampuller tehlikeli, Berlin'de okudum. İçinde civa ve kanserojen maddeler varmış. Kırıldığı zaman 4-5 saat odaya girilmemeli diyorlar. Evde klasik ampul kullanınca evde gölgeler oluştuğunu keşfettim, çok güzelmiş. Eski ve basit olan eşyalar, aletler en iyisi.
 
 × Tiyatro ne zaman başlamıştı?
 Mimarlık okurken de oyuncuydum, bir yandan tiyatro yapmaya başlamıştım. Zor bir iş oyunculuk, hele de Almanlar'a Almanca oynamak! 92'de orada yabancı kadınlar kabaresini kurmuştum. Tüm ülkeyi turladık, yazıyor, reji yapıyor ve oynuyordum. O noktada karar vermek istedim ve mimarlığı bıraktım. Mesleklerimiz kişiliğimizin bir parçası olarak kalıyor içimizde. 
 
 × Başka bir dilde oynamak çok zor dedin, Almanlar seni bir oyuncu olarak kolay kabullendiler mi?
 Orada bir statüsü var Türk kadınının. 'Zavallı, cahil, ezilen, Müslüman, yabancı' diyerek kategorize ediyorlar. İşçi olarak getirdiği bir kitleyi sanatçı olarak kabullenmesi zor oldu. İşçi ve efendi, iki kitle var. Onu yıkmak başlı başına tabuydu. Bir kadının stand-up yapıp, kendi dillerinde onlara mesaj vermesi ve ayna tutması tuhaf geldi ilk başta. Yanlışlarını biliyor ve görüyordum, ülkede yaşanan tuhaflıkları sahnede anlatıyordum. Zaten ya politikacı olacaksınız ya da sanatçı, bunları söylemek için. 
 
 × Bunları söylemek için sadece oyuncu olmak yetmez ama.
 Doğru, sinemada oyuncuktan başka derdiniz olamaz, bir metin var ve ezberleyip oynuyorsunuz, o kadar. Ancak sahnede, kabare yaparken özgürsünüz. Onların klişelerinden yola çıktık, yabancı kadınları kimliksiz, temizlikçi kadınlar olarak görüyorlar. Kendimizi 'Yer Kozmetikçileri' olarak adlandırdık. Bizi gördükleri resmin içinden çıkıp, bambaşka bir hikaye anlattık Almanlar'a. 
 
 × Tanımadıkları yönlerini gösterdiniz... 
 Yolun kenarından yürüyen, gözlerini yerden kaldıramayan, başı bağlı, gölge kadınların arkasındaki kimliği anlattık. Onların da acıları, aşkları, tutkuları, hayatları var çünkü. Bunu gösterdik, üstelik 'Bakın bu kadınlar sizden daha akıllılar' mesajını verdik. Önyargılarını kırdık, ancak bunu yaparken kendimizi de eleştiriyorduk. Almanları güldürmek çok zor. 2008'e kadar sürdü kabarelerim. Alman radyosunda oynana 4 oyunum var, şiir kitabım da var. Work-shoplar, seminerler, gençlerle çalışmalar derken, bugüne geldik. Orada her zaman 'Türk oyuncu, yabancı oyuncu' olarak kabul gördüm, bu çok ilginç. Elbette Türk kadınının sorunlarını dile getiririm ama neden böyle bir misyonum olsun ki? Nereye gitsem sorular hep aynıydı, 'Neden başınızı bağlıyorsunuz, neden kadına şiddet var, neden kadınları dövüyor erkekleriniz' gibi. 
 
 BİZ KADINLAR KOMİĞİZ
 × Bu aralar ne yapıyorsun, var mı yeni projeler?
 Olmaz mı? Senaryo okuyorum, bir yandan da kadınlar kabaresi kurma çalışmalarım var. Altı kadın oyuncuyla sahneye çıkmak ve stand-up kabare yapmak istiyorum. 
 
 × Kim olacak bu 6 kadın acaba?
 Şu anda hazırlıyorum, yazıyor ve oyuncu seçmeleriyle ilgileniyorum. 8 Mart'a yetiştirmek istiyorum, bakalım kadın mizahını nasıl bulacak seyirci.
 
 × Stand-up denince Cem Yılmaz geliyor akla sadece, kadının adı yok mizahta.
 Doğru ve çıtayı öyle yükseğe koydu ki! Ancak ben başka bir şey yapacağım, kadın hikayelerini kadınların ağzından dinleyecekler. Komiğiz biz kadınlar, bizim hikayelerimizi hep erkekler yazdı. 
 
 × Almancı oyuncu diyorlar sana ve Meryem Uzerli'ye, onu nasıl buluyorsun?
 Maalesef burada da yabancı oyuncu oluyoruz. Meryem çok başarılı, Almanya'da bir oyunda Nazım'ın Vera'sı olarak izlemiştim, müthiş oynuyordu. Hürrem olarak da çok doyurucu, ekrana çok yakışıyor. 
 
 × Meryem de olabilir mi kadın kabaresinde?
 Neden olmasın? Onu stand-up yaparken görmek, mizahçı yanını ortaya çıkarmak beni çok heyecanlandırır.
  