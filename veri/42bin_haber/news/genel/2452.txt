Amerikalıya simiti 2 genç Türk girişimci yedirecek
Burak Atay ve Bora Pekşen, Simit&Smith markasıyla Amerikalılara çıtır çıtır Türk simidi yedirecek. İlk Simit&Smith satış noktasını New Jersey ve New York'ta eşzamanlı açan ikili, bu lezzeti Amerika'nın dört bir köşesine taşımaya hazırlanıyor
 Türk mutfağının geleneksel lezzeti simit Amerika yolculuğuna, Türkiye'nin dört bir yanında kurumsal kafeterya zinciri ve catering hizmeti veren 'Yemekhane' ile başladı. İki ortak girişimci Burak Atay ve Bora Pekşen'in 2008'de kurduğu ve Türkiye'de hızla büyüdüğü Yemekhane, Simit&Smith markası ile ilk satış noktasını New York'ta açtı. Şirketin kurucularından Burak Atay, ABD'ye simit corner'ları açma hayalini  ABD'de eğitim görürken kurduğunu belirtirken, 'Simit&Smith markası ile New York'ta 2013 yılı boyunca 4 ilave  mağaza daha açmayı hedefliyoruz. Üretimi de Türkiye'den çalışma izni alarak götürdüğümüz konusunda tecrübeli ustalar ile yerinde gerçekleştireceğiz' dedi.
 KANADA'YA DA AÇACAK
 ATAY, 'Rotamızda Chicago, Los Angeles, Miami, Phidelphia, Washington D.C., Boston, ve daha sonra Kanada'da Toronto ve Montreal var. 2013 yılı başında New York'ta şu anda inşaat halinde olan iki dükkanımız daha faaliyete geçiyor olacak' dedi.
 'Yemekhane'den çıktı başarı öyküsüne dönüştü
 GELENEKSEL lezzetleri yurtdışına taşımanın cesaret gerektirdiğini vurgulayan  Bora Pekşen, Türk simidini dünyaya tanıtmayı önemsediklerini anlattı. 2008'de kurdukları Yemekhane şirketinin kendileri için önemli bir girişimcilik okulu olduğunu belirten Bora Pekşen 'Yemekhane Türkiye'de başarı öyküsüne dönüştü. Bu hikayenin ABD'de Simit&Smith markamız ile devam etmesi için elimizden geleni yapacağız' diye konuştu.