Ölü çocuklar teşkilatı
İngiltere'de gizli polisin ölü çocukların kimliklerini kullandığı ortaya çıktı. 26 yıl boyunca devam eden uygulamada en az 80 kimlik alındı
 İngiltere'de gizli polislerin ölen çocukların kimlik bilgilerini kullandığı ortaya çıktı. Hayatını kaybeden en az 80 çocuğun kimliklerinin, gizli polislere sahte pasaport, ehliyet ve vergi numarası çıkarmak için kullanıldığı kaydedildi.
 Guardian gazetesi, İngiliz polis teşkilatındaki gizli polislerin, ölmüş olan en az 80 çocuğun kimliklerini kullanarak özel operasyonlar düzenlediğini belgeleyen bir habere yer verdi. Gazeteye göre, çocukların aileleri kimlik bilgilerinin kullanıldığından haberdar edilmedi. Kimliklerin çeşitli ırkçılık karşıtı sol gruplar, hayvan hakları savunucuları ve aşırı sağ grupların içine sızmak için kullanıldığı vurgulandı.
 POLİSİN VİCDAN AZABI
 1968-1994 yılları arasında, İngiliz polisi gizli operasyonlar için kullanacakları kimlikleri kendileri belirliyordu. Ölen çocukların doğum yıllarının kendilerine yakın olmasını tercih eden gizli polisler, çocukların soyadlarının akılda kalıcı olmamasına da dikkat ediyordu. Söz konusu polislerin geçmişlerine yönelik hikayelerinin inandırıcı olması için, kimliğini kullandığı çocukların mahallelerini ziyaret ettikleri de kaydedildi.
 Guardian kimlikleri kullanan gizli polislerin ifadelerine de yer verdi. Polislerden biri 'kendimi çocuğun mezarı üzerinde zıplıyormuş gibi hissettim' şeklinde konuşurken, bir diğeri yaptığın şeyin halkın yararına olduğunu savunarak kimliklerin kullanılmasının meşru olduğunu ifade etti.
 TEŞKİLAT İFADE VERECEK
 İNGİLİZ polis teşkilatının kullandığı ölü kimliklerin 80'in üzerinde olduğu bildiriliyor. İngiliz polisi 90'lı yılların ortalarından sonra bu taktiğin kullanılmadığını ifade etse de 2003 yılında da gizli bir polisin ölen bir çocuğun kimliğini kullandığı yönünde bazı bulgular olduğu bildirildi.POLİS teşkilatının yüksek düzeyli yöneticilerinden Pat Gallan konuyla ilgili bilgi vermek üzere parlamentoya çağrıldı. Gallan'ın bugün ifade vermesi bekleniyor.
  