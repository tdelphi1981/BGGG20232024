Fikret Orman isyan etti!
Beşiktaş Kulübü Başkanı Fikret Orman, Portekizli futbolcu Ricardo Quaresma konusunun artık kendileri için kapandığını söyledi.
 Fikret Orman, kulüp binasında gerçekleştirilen bayramlaşma töreninin ardından basın mensuplarının sorularını yanıtladı.
 Takımda düşünülmeyen ve sezon başında kadro dışı bırakılan Ricardo Quaresma için dün bir grup taraftarın kulüp binası önünde gösteri yaptığının hatırlatılması üzerine Orman, ''Konu kapanmıştır. Bu 'kapanmıştır' lafını 30 defa konuştum. Yeter yani. Herkesin farklı görüşü olabilir, saygı duyuyorum. Genel kuruldan yetki alıp, bu kulübü idare edenler bizleriz, insanlar da bizim kararlarımıza saygı duysunlar. Her şeyi Beşiktaş menfaati için yapıyoruz. Bize göre doğru olanı yapıyoruz. Doğru yaptığımıza inanıyorum. Gerekli görüşmeler, tavizler, esneklikler, her şeyi yaptık. Artık 'yeter' denecek noktaya gelinmiştir. Biz de o 'yeter'i dediğimiz için konu bitmiştir'' ifadelerini kullandı.
 -''Artık ayıp oluyor''-
 Taraftarları kulüp binası önüne toplayanların kim olduklarını bildiğini kaydeden başkan Orman, bu duruma da tepki gösterdi.
 ''Artık ayıp oluyor'' diyen başkan Orman, ''Çocukları internet üzerinden örgütleyip, insanları Beşiktaş Kulübü'nün karşısına çıkarmak doğru değil. Yapanları biliyorum, ayıp oluyor'' dedi.
 Basın mensuplarının, Quaresma'nın menajerinin İstanbul'a geldiği yönünde duyum aldıklarını belirtmesi üzerine Fikret Orman, ''Menajerinin geldiğinden haberim yok. Futbol şubesi bu işi götürüyor. Ben girmiyorum bu işlere. Son noktada da görüşümü bildiriyorum'' diye konuştu.
 -''Beşiktaş forması çok büyük''-
 Fikret Orman, futbolda üst üste gelen kötü sonuçların ardından Kasımpaşa karşısında alınan galibiyetle ilgili olarak da şu yorumu yaptı:
 ''Beşiktaş forması, çok büyük bir forma. Oyuncularımız o formanın ne kadar büyük olduğunun farkındalar ve ona layık olarak oynuyorlar. Trabzonspor maçında da onu gösterdikleri için, maç her ne kadar 1-1 bitse de taraftarımız gerekli ilgiyi, desteği göstermiştir. Bizim zaten beklediğimiz şey şudur; futbol maçlarını herkes kazanmak için oynuyor ama Beşiktaşlılık farklı bir şeydir. Bunu yansıtacak bir takım istiyoruz ve bunun başlangıç aşamasındayız. Kimse zannetmesin her şey oldu, bitti. Hem ligimizin başındayız hem de takım kurma sevdamızın başındayız. İyi olacağını düşünüyorum. Sporcularımızı da Kasımpaşa maçı nedeniyle tebrik ediyorum. Hepsi inanılmaz özveriyle oynadı.''
 Portekizli futbolcu Hugo Almeida'dan da övgüyle bahseden başkan Orman, ''Gazetelerde okuyorum, Almeida kaçırdığı golden dolayı üzgün olduğunu söylemiş. Ancak, bir rakip kale önünde, bir de kendi kalemizde top çıkarırken gördüm, o mücadelesinden dolayı Almeida ile gurur duyuyorum'' dedi.
 Fikret Orman, Trabzonspor maçının bitiminde futbolcuların üzüntüleri nedeniyle kendilerini yere atmalarıyla ilgili bir soruya da, ''Bu bir talimatla yapılacak veya 'Maç bitsin hepimiz atlayalım' denecek bir şey değil, hissedilerek yapılacak bir şey. O üzüntü kalplerde oluştuğu zaman istem dışı oluşuyor. Beşiktaşlılık bu demek zaten. Hepsini tebrik ediyorum ve gurur duyuyorum'' şeklinde yanıt verdi.
 -''Başkanlar katılmıyordu''-
 Bayramlaşma töreninin Beşiktaş Kulübü'nde bir gelenek olduğunu ifade eden Orman, ''Uzun süredir başkanlar katılmıyordu. Geçen bayram, özel bir durum olduğu için katılamamıştım. Çok mutluyum. Değerli büyüklerimiz, kardeşlerimiz ve sporcularımızla bayramlaştık. Allah tekrarını nasip etsin'' dedi.
 AA