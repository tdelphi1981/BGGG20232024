2013'te % 25 büyüyerek 85 mağazaya ulaşacak
2012 yılını cirosal anlamda yüzde 20 büyüme ile kapatan Tekin Acar Cosmetics, Türkiye genelinde 73 mağazaya ulaştı. Yeni yapılandırma sürecini sürdüren Tekin Acar Cosmetics, 2013 yılında da cirosunu yüzde 25 büyüterek, mağaza sayısını 85'e çıkaracak.
 Türkiye selektif kozmetik sektörünün öncü ve pazar lideri markası Tekin Acar Cosmetics hızlı büyümesini devam ettiriyor. Türkiye genelinde 25 il ve 73 mağazasıyla hizmet veren Tekin Acar Cosmetics, 10 yeni mağaza açmış olduğu 2012 yılında yüzde 20 büyüme gerçekleştirdi. Selektif kozmetik sektöründe yüzde 40'a yakın pazar payıyla sektör lideri olduklarını belirten Tekin Acar Cosmetics Genel Müdürü Bülent Başaran, 2013 yılında cirosal anlamda yüzde 25 büyüyerek, mağaza sayısını 85'a çıkarmayı hedeflediklerini açıkladı.
 Mağazayı dakikada 34 kişi ziyaret ediyor
 25 ilde 73 mağazada müşterileriyle buluştuklarını söyleyen Bülent Başaran, 2012 yılında 9 milyon kişiyi mağazalarında ağırladıklarını belirterek, "2011 yılında dakikada 25 ziyaretçisiyle buluşan mağazalarımız, 2012 yılında dakikadaki ziyaretçi sayısını 34'e çıkarttı" dedi. 2013 yılında Tekin Acar Cosmetics olarak büyüme ve karlılıkta sektörün önünde bir artış beklediklerini açıklayan Bülent Başaran, "85 mağazamız ile birlikte istihdamımızı ise 500'den 600'e ulaştırmayı hedefliyoruz" dedi. Perakende sektöründeki en iyi CRM alt yapısına sahip olduklarını da belirten Bülent Başaran, "2009 yılında uygulamaya başladığımız müşteri sadakat kart sayısı 500 bin kullanıcıyı aştı. Müşterilerimizin alışkanlıklarını bu kart sayesinde takip edip onlarla birebir iletişim kurabiliyoruz. Müşterilerimize ilgilendikleri ürünleri ve fırsatları Beauty Club Card sayesinde doğru ve etkili bir biçimde iletiyoruz" diye konuştu.
 Sektörün büyüklüğü 2.2 milyar dolar
 Türkiye kozmetik sektörüne ilişkin bilgiler veren Bülent Başaran, 2012 yılı sonunda sektörün yüzde 15 büyüyerek 2.2 milyar dolarlık büyüklüğe ulaştığını belirtti. Türk halkının kozmetiğe yılda 30 dolar harcadığına dikkat çeken Bülent Başaran, "Türkiye'deki kozmetik sektörü sürekli büyüyor ve büyümeye devam edecek. Türkiye'deki kozmetik ve kişisel bakım ürünleri tüketiminin Avrupa ile kıyaslandığında daha az olması, oldukça genç bir nüfusa sahip olmamız ve kadınların artık ekonomik olarak daha da güçlenerek kendi kişisel ihtiyaçlarını karşılayabilecek duruma gelmeleri gibi sebeplerden dolayı da ülkemizde daha gidilecek çok yol var" dedi. Bu pazarın sadece yüzde 10'luk kısmını selektif kozmetik sektörünün oluşturduğunu söyleyen Bülent Başaran, "Sektörün büyüklüğü şu anda 215 milyon dolara ulaştı. Türkiye genelinde selektif kozmetiğin yüzde 50'si İstanbul'da satılıyor. Tekin Acar Cosmetics olarak satışlarımızın yüzde 30'u İstanbul, yüzde 30'u Ankara ve yüzde 40'da diğer illerde gerçekleşiyor. Gelecek yıl sektörün çift haneli bir rakam ile büyümesini ön görüyoruz" dedi.
 En beğenilen marka
 AYD - GfK Türkiye işbirliği ile 4 yıldır gerçekleştirilen AVM'lerde En Beğenilen ve Tercih Edilen Perakende Markaları Araştırması'nda Kişisel Bakım ve Kozmetik kategorisinde Tekin Acar Cosmetics 2009 ve 2010 yıllarından sonra 2012'de de ödül aldı. Gfk Türkiye nin 19 Eylül - 3 Ekim 2012 tarihleri arasında 11 ilde (İstanbul, Ankara, İzmir, Adana, Bursa, Antalya, Trabzon, Gaziantep, Diyarbakır, Denizli ve Konya) gerçekleştirdiği araştırma sonucunda tüketicilerin AVM lerde en beğendiği ve tercih ettiği markalar arasında Kişisel Bakım ve Kozmetik kategorisinde Tekin Acar 3. Kez En Beğenilen ve Tercih Edilen marka seçildi. Perakende sektörünün bir araya geldiği en önemli etkinliklerden biri olan Perakende Günleri'nde Tekin Acar Cosmetics "Perakende Güneşi Ödülü'ne" layık görüldü. Tüketim ürünleri ve hizmetler alanında dünyanın önde gelen araştırma şirketi ACNielsen tarafından Türkiye çapında gerçekleştirilen araştırmada En Beğenilen Perakende Kuruluşu Ödülü kategorisinde, parfümeri ve kozmetik alanında Tekin Acar Cosmetıcs seçilmiştir.
 tekinacar.com.tr artık "mobil"
 Dört yılı aşkın süredir kozmetik severlerin hayatını kolaylaştıracak çözümler üreten tekinacar.com.tr yeni mobil web sitesi uygulamasıyla kişisel bakım ihtiyaçlarını karşılamak artık çok daha kolay.
 Online mağazada satışa sunulan yeni ürünler, en son kampanya ve promosyonlarla pek çok avantaj müşterilere sunuluyor. En son kampanya ve promosyonların takip edilebileceği pek çok avantajı bir arada sunan uygulama ile kişisel bakım ihtiyaçlarına ulaşmak artık çok daha kolay. Mobil web site, en yakın Tekin Acar Cosmetics mağazasını harita üzerinden görüntülemeyi ve mağazalar ile ilgili detaylı bilgilere ulaşmayı sağlıyor. Kozmetik severlerin kullanımını kolaylaştırmak için basitleştirilen menüsüyle uygulama, ürün fiyatları ve özelliklerini de kolaylıkla öğrenmeyi sağlıyor.
 Tekin Acar Cosmetics Türkiye'deki en büyük kozmetik mağazasını İstanbul Carousel AVM'inde açtı
 2011 yılındaki logo değişimi sonrası 2012 yılında tüm mağazalarının konseptini yenileyen Tekin Acar Cosmetics Carousel'de Türkiye'deki en büyük kozmetik mağazasını açtı. 500m2 alana sahip mağaza özel ışıklandırması ve modern konseptiyle dünya standartlarında bir mağaza. Müşteri memnuniyetini en üst düzeyde sağlamak için özel olarak eğitilmiş deneyimli personeli ile mağaza görülmeye, yaşanmaya değer bir alışveriş mekanı haline getirildi. Mağazada cilt bakım kabinlerinden makyaj stüdyolarına, kozmetik alışverişi yaparken dinlenmek isteyenlere özel Cafe bölümünden akıllı sınıflandırılmış ürün sergileme sistemlerine kadar her şey en ince ayrıntısına kadar düşünülerek yaratıldı.
  