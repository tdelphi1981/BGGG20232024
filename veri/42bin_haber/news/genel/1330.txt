Başbakan Komisyon'a yazılı cevap verecek
Başbakan Recep Tayyip Erdoğan, Meclis Darbe ve Muhtıraları Araştırma Komisyonu’nun sorularına yazılı cevap verecek.
 Meclis Darbe ve Muhtıraları Araştırma Komisyonu Sözcüsü İdris Şahin yaptığı yazılı açıklamada, bugün yapılan toplantı sonrası mutabakat oluşması halinde Başbakan’ın komisyona davet edilmesi, programlarının uygun düşmemesi halinde yazılı olarak görüşlerine başvurma kararı alındığını hatırlatarak, “Bu noktada girişimde bulunmak üzere komisyon başkanımız Sayın Nimet Baş’a yetki verilmiştir” dedi. Şahin, şöyle devam etti:
 “Başbakanlıkça yapılan görüşmeler sonrasında Sayın Başbakan’ın gündeminin yoğunluğu ve yurt dışı programlarının varlığı komisyonun çalışma süresinin kısıtlı olması nedeniyle, komisyonun suallerine yazılı cevap verebilme imkanının bulunduğu bildirilmiştir.”
 Şahin, komisyon üyelerine 16 Kasım 2012 tarihine kadar Başbakan’a tevcih edecekleri soruları hazırlamaları konusunda bilgi aktarılacağını belirterek, görüşmenin yazılı sorulara cevap şeklinde olacağını bildirdi. (ANKA)