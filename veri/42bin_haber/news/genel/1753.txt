TSK'dan patriot açıklaması
Genelkurmay Başkanlığı, Patriot hava ve füze savunma sistemlerinin konuşlandırılabileceği mevzi keşiflerine 27 Kasım'da başlanacağını bildirdi.
 Hava ve füze savunma sistemlerinin konuşlandırılmasının sadece Suriye'den kaynaklanabilecek olası hava ve füze tehditlerine karşı, tamamen savunma amaçlı bir tedbir olup 'Uçuşa Yasak Bölge' uygulaması veya taarruzi bir harekât için kullanılmasının söz konusu olmadığı vurgulandı.
 Yapılan yazılı açıklamada, hava savunma sisteminin NATO tarafından desteklenmesi maksadıyla, ülke olarak yapılan resmi talebin NATO müttefikleri tarafından olumlu karşılandığı hatırlatıldı. 27 Kasım'da Türk ve NATO müttefiklerinden oluşturulacak heyetle Patriot hava ve füze savunma sistemlerinin konuşlandırılabileceği mevzi keşiflerine başlanacağının dile getirildiği açıklamada, konuşlandırılmasının sadece Suriye'den kaynaklanabilecek olası hava ve füze tehditlerine karşı, tamamen savunma amaçlı bir tedbir olup 'Uçuşa Yasak Bölge' uygulaması veya taarruzi bir harekât için kullanılmasının söz konusu olmadığı vurgulandı.
 Bahse konu sistemlerle birlikte Türkiye'ye gelecek yabancı askerlerin, NATO SOFA Antlaşması'na uygun olarak hazırlanacak bir mutabakat muhtırası (MOU) kapsamında, NATO Daimi Hava Savunma Planı'na uygun olarak görevlendirilmelerinin sağlanacağı belirtilen açıklamada, "İntikal ettirilecek hava ve füze savunma sistemlerinin konuşlandırılacağı bölgeler, sistemlerin miktarı, ülkemize gelecek yabancı personel sayısı ve konuşlanma süresi, icra edilecek olan mevzi keşif faaliyetleri sonucunda belirlenecektir. İntikal ettirilecek sistemlerin Türk hava savunma sistemleriyle entegre edilmesi, komuta kontrolü ve angajman kurallarına ilişkin çalışmalar NATO çerçevesinde sürdürülmektedir." denildi.
 CİHAN
  