Kurban olam artık dön!
İÇİŞLERİ Bakanı Muammer Güler'in, memleketi ve seçim bölgesi Mardin'deki gezisinde vatandaşlar kurban kesmek için yarışa girdi.
 Önceki gün havaalanına iner inmez kurbanlarla karşılanan Güler dün Midyatlı hemşerilerini ziyarete giderken deyim yerindeyse adım başı kurbanlar kesildi. Güler'e kazasız, belasız bir bakanlık süreci dileyen hemşerileri yol üzerindeki Kabala'da 12, Şenköy'de 4, Midyat girişinde 2, Belediye önünde 3, AK Parti İlçe teşkilatı önünde 4, Estel Meydanı'nda 1 ve Ömerli İlçesi'nde 3 adet olmak üzere toplam 29 koç kesti. Güler yaptığı konuşmalarda çözüm sürecinde herkesi elini taşın altına koymaya çağırdı, birlik ve beraberliğin en güzel örneğinin Mardin olduğunu vurguladı.  
 Güler, bir süre önce CHP'den istifa eden Ömerli Belediye Başkanı Yılmaz Altundağ'ı  ziyaretinde 'Allah nasip ederse, karşılıklı rızayla inşallah beraber çalışacağız. Bu iltihakın ve beraberliğin Ömerli'ye çok güzel hizmetler getireceğine inanıyorum' şeklinde konuştu.  
 Kadir ÜRÜNDÜ / MARDİN