O yemek 4 ay önceydi
Türk'ten Erdoğan'a sert yanıt: Orası benim evim. Açlık grevleri gündemde yoktu. Kendisi, köşk ve otellerden çıkmazken, 4 ay önceki bir yemeği suçmuş gibi dile getirmesi yakışmadı
 Ali Ekber ERTÜRK / ANKARA
 Başbakan Erdoğan'ın, cezaevlerindeki açlık grevlerini değerlendirirken, önceki gün partisinin grup toplantısında ve dün de Almanya'da düzenlediği basın toplantısında Mardin bağımsız Milletvekili Ahmet Türk'ün, BDP'li vekillere Mardin'deki 'Kasr-ı Kanco' konağında 4 ay önce verdiği yemeği hatırlatarak eleştirmesine, Türk'ten sert yanıt geldi. 
 - BAŞBAKAN'A YAKIŞMADI: Başbakan'nın kılavuzları kimlerse  yanlış bilgi vermiş. O ev benim evim . Üstelik Kızıltepe'ye değil Derik'e bağlı. İlimde toplantıya gelen arkadaşlarımı evimde ağırlayıp ikramda bulunmamın nesi yanlış? Sanki suçmuş gibi, 4 ay sonra bunun gündeme taşıması Sayın Başbakan'a yakışmadı.   
 - LÜKS OTELLERDEN ÇIKMIYOR: Sayın Başbakan, ne yaptığını bilemez halde. Kendisi köşklerden çıkmazken, vekilleriyle 5 yıldızlı lüks otellerde kamplar yaparken, açlık grevlerinin gündemde olmadığı 4 ay önceki bir yemeği suçmuş gibi dile getirmesini ayıplıyorum. Bu sözleriyle arkadaşlarımızı etkileyeceğini sanıyor. O arkadaşlarımız, haklı ve meşru talepleri olan, bedel ödemiş, biliçli, inançlı insanlardır.
 Tansiyon yükseldi
 Yemek fotoğrafı, Meclis Genel Kurulu'nu da gerdi. AK Partili Ramazan Can'ın, 'Kuzu kebaplarıyla alem yapanlar cezaevlerindeki yandaşlarına ölüm diyorlar' demesi üzerine 'ahlaksızlık' tartışması çıktı. Tansiyonun yükseldiği oturumda BDP'li vekillerin, 'ayıp', 'ahlaksızlık' sözlerine  Can, 'Aynen iade ediyorum' diye karşılık verdi. ANKA