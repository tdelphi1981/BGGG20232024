Minimal müziğin isim babası MICHAEL NYMAN
'Piyano' ve 'Gattaca' filmlerine hazırladığı müzikler ve 'minimal müzik' teriminin icadıyla tanınan ünlü İngiliz besteci Michael Nyman ile İstanbul konseri öncesinde söyleştik.
  KAAN KAVUŞAN
  kaan.kavusan@aksam.com.tr
 'Minimal Müzik' terimini dünya müzik literatürüne sokan dünyaca ünlü İngiliz besteci Michael Nyman, Avea Sıra Dışı Müzik Konserleri kapsamında dün İstanbul'da bir konser verdi. 3 Oscarlı film 'The Piano -Piyano'nun yanı sıra ünlü yönetmenler Neil Jordan'ın 'The End of Affair-Zor Tercih', Michael Winterbottom'un 'The Claim-İhtirasın Bedeli' ve Andrew Niccol'ün 'Gattaca' filmlerinde imzası var. Aynı zamanda Johnny Depp'in başrolünde oynadığı The Libertine-Hovarda' ve Guy Pearce'ın başrolünde oynadığı 'Ravenous'un da müziklerini yapan klasik müzik üstadı Nyman'la kısa bir söyleşi yaptık.
 
 × Size göre yaratıcısı olduğunuz 'minimalist müzik' nedir? 
 Evet, 'minimal müzik' terimini 1968 senesinin Ekim ayında, tarihte ilk kullanan eleştirmen bendim. Terimi de aslında tesadüfen buldum. O tarihte herkesin aşina olduğu 'minimal sanat' teriminin müzikte karşılığı oldu.
 Bu terimi, başlangıç olarak dinleyiciye ciddi bir ayrıcalık tanımayan ancak zeki dinleyicinin çağdaş tını ve işleyiş arayışını tatmin edici, pop müzik ve dünya müziğinin kültür turizminin kısıtlamalarının ötesine geçen bir müzikal zeka olarak tanımlayabiliriz.
 
 × Pek çok film için müzik yazdınız. Favoriniz hangisi?
 Farklı sebeplerden ötürü zaman zaman 'The Draughtsman's Contract-Ressamın Kontratı' zaman zaman ise 'The Piano-Piyano'yu tercih ediyorum. Fakat eğer sadece bir tanesini seçeceksem 'The Draughtsman's Contract' derim çünkü benim kişisel müzik tarzımın ve metodolojimin en saf ve en erken dönemlerini sergilemiştir.
 
 × Filmlere müzik yazarken önce filmi mi seyredersiniz yoksa size hikayeyi mi anlatırlar?
 Bütün safhalara dahil olmuşluğum vardır. Bazen müzik, film çekilmeden yazılmış oluyor, bazen ise 'The Cook, The Thief, His Wife and Her Lover - Aşçı, Hırsız, Karısı Ve Aşığı' filmindeki 'Memorial' parçası gibi daha yönetmenle konuşmadan bestelenmiş oluyor.
 
 × Bir zamanlar eleştirmenken, şimdi müzisyen olmak nasıl bir his? Kendinize karşı acımasız mısınız?
 1978'den beri eleştirmenlik yapmadım. Fakat hala müziğime bir eleştirmen gözüyle bakıyorum. Yine de ne düşündüğümü size söylemeyeceğim!
 
 × Klasik müzik dışında en çok hangi müziği (şarkıcıyı, grubu) dinlerdiniz? 
 Genellikle Beatles dinlerim...
  