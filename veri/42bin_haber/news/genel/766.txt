ABD'de kasırga alarmı! BM kapatıldı
Amerika ana karasında son 30 yılın en yıkıcı hasarına yol açması beklenen Sandy Kasırgası yüzünden Birleşmiş Milletler (BM) Genel Merkezi'nin pazartesi günü kapalı olacağı bildirildi.
 Son zamanların en şiddetli kasırgası  henüz New York'a ulaşmadan etkilerini göstermeye başladı. BM'nin New York'taki Genel Merkezi'nin basın ofisinden yapılan açıklamaya göre, pazartesi günü Genel Merkez'in kapalı olacağı söylendi. Açıklamanın devamında, Sandy Kasırgası'nın etki durumuna göre BM Genel Merkezi'nin Salı günü de kapalı olabileceği ifade edilirken, Genel Merkez'deki bütün toplantıların iptal edildiği duyuruldu.
 Öte yandan, New York'ta kasırga ile ilgili kırmızı alarm verilirken, akşam saat 7 itibariyle toplu taşım ulaşımı durduruldu. New York belediyesinin aldığı bir kararla metro ve otobüs seferleri ikinci bir duyuruya kadar iptal edilirken, New York şehrinde hayat durma noktasına geldi. Ayrıca New York Borsası'nın da pazartesi günü kapalı olacağı bildirildi.
 Hava tahmin raporlarından edinilen bilgiye göre, North Carolina eyaletine ulaşan Sandy Kasırgası saatte 75 mil hızla New York'a doğru ilerlediği belirlendi.
 AA