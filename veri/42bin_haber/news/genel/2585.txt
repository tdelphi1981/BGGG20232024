Sabancı 2013'de %4 büyüyecek
Sabancı Holding Yönetim Kurulu Başkanı Güler Sabancı, 2012 yılını değerlendiren ve 2013 beklentilerini dile getiren mesajında 2013'te ekonomik büyümenin yüzde 4 civarında olmasını beklediklerini belirterek " Sabancı olarak içinde bulunduğumuz tüm işlerde liderliği hedefliyoruz.Sabancı Topluluğu için 2013 yılı, yeniden daha hızlı büyümenin başlangıcı olacak"dedi.
 Sabancı Holding Yönetim Kurulu Başkanı Güler Sabancı, Sabancı Topluluğu çalışanlarına yönelik olarak yayınladığı yeni yıl mesajında dünyada yaşanan gelişmelerin de etkisiyle Türkiye'nin ekonomik büyümesinin 2012 yılında, 2010 ve 2011 yıllarındaki olağanüstü performansına kıyasla ciddi biçimde yavaşladığını belirterek şu değerlendirmede bulundu:
 Büyüme yüzde 3 civarında gerçekleşti. Fakat her şeye rağmen, dünyadaki ve özellikle Avrupa'daki, olağanüstü ve belirsizliklerle dolu koşullar göz önünde tutulduğunda, bu rakam bile ekonomimiz için başarı sayılmalıdır. Ekonomimizdeki bu yavaşlamayı bir taraftan dış koşullar, diğer taraftan da temkinli ekonomik politika tetiklemiştir. Ekonomi yönetimimizin etkin çalışmaları ve öngörüleri sonucu, gerçekten de ülkemizde makroekonomik istikrar korunmuş, cari açık endişeleri azalmış, Türkiye'nin kredi notu artmış ve enflasyon yavaşlamıştır.Ekonomi yönetiminin açıkladığı Orta Vadeli Mali Planı özünde olumlu bulurken ülke olarak, yüzde 4-5 büyüme ile yetinmemeliyiz. Her ne kadar 2013 büyüme beklentimiz %4 ise de, Türkiye'nin orta ve uzun vadede mutlaka en az yüzde 6 civarında bir büyümeye ihtiyacı olduğunu düşünüyorum."
  
 -İKİ ALTI FORMÜLÜ-
  
 Gelecek yıllarda, Türkiye ekonomisinin iki temel makro-ekonomik hedefinin "yüzde 6'ya yakın bir büyüme" ve "yüzde 6'nın altında bir cari açık" olması gerektiğini vurgulayan ve bunu "İki Altı" formülü olarak niteleyen Sabancı "
  Bunu orta ve uzun vadede gerçekleştirebilirsek, kalkınma, istikrar ve istihdam hedeflerimize hep bir arada ulaşabiliriz. Bunun için de Türkiye Sanayi Stratejisi Belgesi ve Eylem Planı ile ortaya konan; bilim ve teknolojiye verilen önem ve üniversite-sanayi işbirliğiyle yaratılmaya çalışılan ekosistemin çok faydalı olacağını düşünüyoruz.Bu sayede, katma değeri yüksek, verimlilik ve sürdürülebilirlik odaklı, inovasyon kültürünü içselleştirmiş, hem büyüme hem de cari açık için kalıcı bir çözüm olacak bir Türkiye sanayisi yaratılabileceğine inanıyoruz"dedi.
  
 -"TÜRKİYE AVRUPA SÜRECİNİN MUTLAKA KARŞILIĞINI ALMAYA ÇALIŞMALIDIR"-
  
 Mesajında Türkiye'nin AB sürecine de yer veren Güler Sabancı şu değerlendirmeyi yaptı: "Türkiye, kendi istek, arzu ve ihtiyaçlarımıza uygun bu yeni ve tam üyeliği içeren; fakat Avro-bölgesinin yöneldiği ölçüdeki egemenlik paylaşımının dışında kalan, İngiltere'ye veya belki İsveç'e benzeyen bir üyelikle, yeniden yapılandırılmış Avrupa Birliği'ne daha uygun ve kolay biçimde girmeyi tartışmalıdır. Geçenlerde, Almanya Dışişleri Bakanı Guido Westervelle'nin açıklaması çok çarpıcıydı: "Yakın gelecekte, bizim Türkiye'ye olan ilgimiz, Türkiye'nin bize olan ilgisinden fazla olabilir".
  Bu da bize 2013'te Avrupa Birliği konusunda yeni bir dönemin başlayabileceğini gösteriyor. Türkiye bu fırsatı iyi değerlendirmeli,50 yıldır tüm kişi, kurum ve kuruluşlarıyla çok önemli yatırım yaptığı Avrupa sürecinin mutlaka karşılığını almaya çalışmalıdır."
  
 -SİVİL ANAYASA-
  
 Türkiye'nin Avrupa Birliği'ne tam üyelik süreci için çok önemli bir konunun da yeni anayasa konusu olduğunu hatırlatan Sabancı " Bu ihtiyaç aslında Avrupa Birliği'nden bağımsız bir gereksinimdir: Türkiye'nin yeni, sivil ve özgürlükçü bir anayasaya ihtiyacı vardır.Türkiye'nin 2023 hedeflerini gerçekleştirmesi, dünyada itibarı ve etkisi yüksek bir ülke olabilmesi, Temel İnsan Hakları, Kadın-Erkek Eşitliği, Hukukun Üstünlüğü ve Özgürlükçü Demokrasi konularında hak ettiği seviyeye gelmesine bağlıdır.Türkiye, 2011 seçimlerinden sonra ilk kez halkın temsilcileri tarafından yazılacak bir anayasa yapma şansı elde etmiştir. 2012 yılında, katılımcı bir süreçle yoğun çalışmalar yapılmıştır. Ancak yılın sonuna geldiğimizde,istediğimiz sonuca ulaşamadığımızı görmekteyiz.Uzlaşmanın önünde engel teşkil eden hassas konuların tüm siyasi parti liderlerimizin yetkinlikleriyle aşılacağına olan inancımızı koruyoruz.Bunu gerçekleştirmek, bu meclisin en büyük imtihanı olacaktır" dedi.
 -SABANCI TOPLULUĞU-
  
 Sabancı Topluluğu'nun 2012 yılındaki performansını değerlendiren Güler Sabancı şu görüşleri dile getirdi: "Geride bıraktığımız 2012 senesi, içinde bulunduğumuz tüm sektörlerde planladıklarımızı gerçekleştirdiğimiz ve karlılığımızı artırarak büyüdüğümüz bir yıl oldu.2013 yılında en önemli kaynağımız olan siz değerli çalışma arkadaşlarımın katkılarıyla, mevcut işlerimizde daha rekabetçi ve verimlilik odaklı olarak, tüm paydaşlarımıza sürdürülebilir değer yaratmak hedefimizdir.Vizyonumuz "Farklılıklar yaratarak kalıcı üstünlükler sağlamak"tır. Burada bahsedilen fark yaratmak, sadece ürün ve hizmetlerimizde fark yaratmaktan daha ileri bir konudur.Sürdürülebilir, öncü ve yaratıcı olabilmemiz, tüm Sabancı çalışanları olarak inovasyon kültürünün yerleştiği katılımcı bir iklimi canlı tutmamıza bağlıdır.2013'te de, değişime açık olmak, sürekli daha iyiyi aramak, çalışma kültürümüzün vazgeçilmezi olacaktır.Sabancı Topluluğu olarak, değişime öncülük etmeye gelecek sene de devam edeceğiz.Şirketlerimizin içinde bulunduğumuz her sektörde, liderliği hedeflemelerini ve daha hızlı büyümelerini bekliyorum. Daha hızlı büyümek için her türlü imkana sahibiz.2013 yılının daha hızlı büyümek için yeni bir başlangıç olacağına inanıyorum."
  
 -"İMKB'NİN PİYASA DEĞERİNİN YÜZDE 12'Sİ SABANCI ŞİRKETLERİNDEN OLUŞUYOR"-
  
 Sabancı Topluluğu şirketlerinin İMKB'nin toplam piyasa değerinin yüzde 12'sini oluşturduğunu belireten Güler Sabancı " Türkiye hazinesinin toplam vergi gelirlerinin yüzde 5.5'ini topluluğumuz vermektedir.Sabancı'yı Türkiye'nin öncü gücü yapan, Sabancı'yı Sabancı yapan, ülkesini ve işini seven, çevresine ve topluma karşı sorumluluğunu bilen, geleceğe aklın ve bilimin ışığında çalışarak hazırlanan siz Sabancı çalışanlarıdır" dedi.(ANKA)
  