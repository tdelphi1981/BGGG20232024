Döner sermaye sistemi yeniden gözden geçirilmeli
Türk Sağlık Sen Genel Başkanı Önder Kahveci, performansa dayalı döner sermaye sisteminin yeniden düzenlenmesini istedi.
 Önder Kahveci,  TBMM'de bugün görüşülecek Sağlık Bakanlığı bütçesi dolayısıyla yazılı açıklama yaptı. Döner sermaye sisteminde adaletsizlik olduğunu belirten Türk Sağlık Sen Genel Başkanı, bunun ortadan kaldırılmasını istedi ve "Performansa dayalı döner sermaye sistemini yeniden elden geçirilmelidir." dedi. Kahveci, sağlık çalışanlarının ek ödeme konusunda uğradıkları bir başka haksızlığın da ek ödemelerden gelir vergisi kesilmesi olduğunu belirterek, "Kamuda hiç kimsenin ek ödemesinden gelir vergisi alınmazken sağlık çalışanlarının ek ödemelerinden gelir vergisi alınmaktadır. Bu haksızlığın mutlaka ortadan kaldırılması gereklidir." ifadelerini kullandı. Ayrıca 4/C'lilere döner sermaye verilmemesi gibi bir durumun da kabul edilemez olduğunu vurguladı. 
 Döner sermayenin emekliliğe yansıtılmamasını da eleştiren Önder Kahveci, bu yüzden çalışanların mağdur edildiklerini öne sürdü. Sabit ek ödeme miktarlarının tamamı emekliliğe yansıtılmasıyla emekliliğin sağlık çalışanları için bir çile olmaktan çıkacağını kaydeden Kahveci, bunun gerçekleşmesi adına TBMM'de siyasi partilerle görüşmeler yaptıklarını dile getirerek, şöyle devam etti:
 "Sağlık çalışanları geçinememe korkusuyla ya emekli olamamakta ya da emekli olup rahat bir yaşam sürmek yerine ne yazık ki evine ekmek götürmek için yeni bir işte çalışmaya mecbur kalmaktadır. Emeklilikte bizleri sefalete götüren bu durum mutlaka düzeltilmelidir. Makul bir düzeyde döner sermaye ek ödemeleri emekliliğe yansıtılmalıdır. Siyasiler bu konudaki taleplerimizin haklı olduğu konusunda fikir beyan etmişler ve çalışma yapacaklarını kaydetmişlerdir. Sağlık Bakanı Prof. Dr. Recep Akdağ da 10 yıllık bakanlık süresince emeklilik ile ilgili düzenlemeyi yapamadığını belirtmiştir. Yani döner sermaye ek ödemeleri konusunda yaşanılan mağduriyetler konusunda böylesine bir fikir birliği varken yapılması gereken iş bu sorunu çözmektir. Çalışanların beklentisi karşılamaktır."
 CİHAN
  