Saldırıyı düzenleyen terörist öldürüldü
Şırnak Valiliği, teröristlerce kent merkezinde düzenlenen saldırıda 1 polis memurunun şehit olduğunu, Beytüşşebap ilçesinde ise 8 teröristin ölü olarak ele geçirildiğini bildirdi.
 Valilikten yapılan açıklamada, bir grup terörist tarafından 28 Ekim saat 17.00 sıralarında İl Emniyet Müdürlüğü lojmanları, askeri lojmanlar, valilik ve İl Emniyet Müdürlüğü binalarına uzun namlulu silahlarla eş zamanlı saldırı düzenlendiği belirtildi.
 Saldırıda, valilik binasında bulunan polis noktasında görevli polis memuru İbrahim Engin'in şehit olduğu belirtilen açıklamada, şu bilgilere yer verildi:
 ''Ayrıca 28 Ekim tarihinde saat 20.00 sıralarında bölücü terör örgütü mensuplarınca Beytüşşebap ilçesi Uzungeçit beldesine yapılacak terörist saldırı, askeri unsurlar ve köy korucularının ortak icra ettiği operasyonel faaliyet esnasında tespit edilmiştir. Bölgeye sevk edilen insansız hava aracı tarafından takip edilen terörist gruba önce taarruz helikopteri müteakiben uçaklarla operasyon faaliyeti icra edilmiştir. Operasyon sonucunda 8 bölücü terör örgütü mensubu etkisiz hale getirilmiştir. Beytüşşebap bölgesinde, vatandaşların yayla ve meralarda huzurlu bir şekilde dolaşmasına, bölgenin gelişmesine ve refahın artmasına devamlı engel olmaya çalışan, bölge halkını kamu görevlilerini ve güvenlik güçlerini hedef alan bölücü terör örgütü mensuplarına yönelik operasyonlar halkın desteğiyle ve kararlılıkla devam etmektedir.''
 Öte yandan, şehit polis memuru Engin'in, Diyarbakır'ın Çermik ilçesi nüfusuna kayıtlı olduğu ancak ailesi Adana'da oturduğundan cenazenin Adana'ya gönderildiği öğrenildi.
 Bu arada kent merkezindeki saldırılar sırasında valilik yakınlarında bulunan iş yerleri ve konutları zarar gören vatandaşların kırılan camları taktırdıkları ve çevre temizliği yaptığı görüldü.
 AA