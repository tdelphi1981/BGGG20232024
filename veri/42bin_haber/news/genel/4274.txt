'Çocuklara senfoni' perdelerini açıyor
Besteci ve orkestra şefi Musa Göçmen, çocuklara özel bir gösteri hazırladı. Göçmen, Çoksesli Gösteri adını taşıyan konser bugün ve yarın 15.00’te Ankara Nazım Hikmet Kültür Merkezi’nde çocuklarla buluşuyor. Gösteri öncesi Göçmen’e çocukları nasıl bir gösteri beklediğini sorduk.
 Pinar Hiçdurmaz/pinar.hicdurmaz@aksam.com.tr
 
 Birçok projeye imza atmış besteci ve orkestra şefi Musa Göçmen bu sefer, çocuklara klasik ve çok sesli müziği sevdirecek senfonik orkestralı, kukla korolu yaratıcı bir gösteriyle karşımıza çıkıyor. Senfonik müziğin en güzel örneklerinden ünlü çizgi film müziklerine; popüler eserlerden çocuk şarkılarına kadar oldukça geniş bir repertuar içeren gösteride bir de kukla korosu yer alıyor. Gösteride Dr. Zafer Mutlu da operanın sevilen örneklerini orkestrayla birlikte sunuyor. Eserlerin tümü çocuklar için yeniden düzenlendi ve senfonik orkestra ve eğlenceli bir şef eşliğinde ilk kez, sadece çocuklara yönelik bir repertuar hazırlandı. Çok Sesli Gösteri, bugün ve yarın Ankaralı seyircisiyle buluşuyor.
 Besteci ve orkestra şefi Musa Göçmen gösteriyle ilgili olarak “Bu gösteriye hiç kimse seyirci kalamayacak çünkü interaktif bir sunum hazırladık. Amacımız tüm seyircilerin katılımıyla dev bir koro oluşturmak ve hep birlikte şarkılar söylemek” dedi. İki çocuk babası olan Göçmen, ülkemizde çocuklar için hazırlanmış gösterilerin eksikliğini fark ederek bu projeyi hayata geçirme kararı almış. Gösterinin hazırlık aşamasında Musa Göçmen’e küçükken televizyonda seyrettiği Dany Kaye’in gösterileri yol gösterici olmuş. 
 ŞEF NE YAPAR ÖĞRENECEKLER
 Çocuklara yönelik yapılan projelerin sayısı çok yetersiz. Göçmen bu konuya hasasiyet göstererek yaptığı çalışmanın ilk ve tek örnek olduğunu söylüyor ve ekliyor: “Yaptığım proje, müziğin nasıl yapıldığından şefin gerçekte ne işe yaradığına, çoksesli müziğin ne olduğuna dair anlatımlar bulunuyor. İzleyen çocukların da katıldığı bir gösteri olacağından öğrenmeleri daha kolay olacaktır.” 
 KUKLAR DA SES SANATÇISI 
 Göçmen’in anlattığına göre, kuklalar tiyatral bir yaklaşımla değil, birer ses sanatçısı olarak sahnede olacaklar. Şarkılara eşlik edecekler ve ilk çoksesli kukla korosunu da oluşturmuş olacaklar. 
 ROBİN HOOD SİSTEMİ
 Proje aldığınız biletlerle sosyal sorumluluk görevinide yerine getiriyor. Alacağınız her bilet bu tip gösterilere gidebilmek için maddi imkânı olmayan yetiştirme yurdundaki ve engelli çocukların da ücretsiz izlemesine imkân tanıyor. İmkânı olan olmayana yardım ettiği bu sisteme Göçmen, Robin Hood adını   takmış.  
 ANKARA’DAN SONRA TURNE BAŞLIYOR
 Başlangıç olarak sadece bu hafta sonu Ankara Nazım Hikmet Kültür Merkezi Yenimahalle Belediyesi’nin katkılarıyla Ankara’da olacak. Ardından 16-17 Şubat Eskişehir, 2-3 Mart İzmir ve 9-10 Mart’ta İstanbul’a yolu düşecek olan gösteri çocuklar tarafından ilgi göreceğe benziyor. 
  