Biz unuttuk gitti, eşyalar yola devam etti
Çok yağmurlu bir gün, çok dalgınsınız ya da aşktan ayaklarınız yerden kesilmiş… Şemsiyenizi, eldiveninizi ya da duruma göre, telefon ya da takma dişinizi bir yerlerde unutabilirsiniz. Havalimanında, otobüste, vapurda, alışveriş merkezinde, deniz otobüsünde unutulanların peşine düştük. Bakın, o ‘buluntu’ eşyalar ne oluyor?
  
 PINAR H‹ÇDURMAZ
 pinar.hicdurmaz@aksam.com.tr
 İSTANBUL DENİZ OTOBÜSLERİ
 İHALE YOK, DİREKT BAĞIŞ YAPILIYOR
  
 Yenikapı terminalinden Yalova, Bursa ve Bandırma istikametine gidip-gelen gemilerde şöyle şeyler unutuluyor: Bebek arabaları ve eşyaları, bilgisayar malzemeleri (laptop gibi) takma diş, ilaç, yabancı yolcuların pasaport ve resmi evrakıyla para, motor kaskı, nüfus cüzdanı, araba anahtarları, gözlükler, cep telefonları, kitaplar, çantalar, kıyafetler, CD’ler. Unutulan tüm bu malzemeler kayıt altına alınıyor. Eşyasını kaybeden yolcuların irtibat bilgileri varsa, ulaşılıp iade ediliyor. Tabii öncelikle kayıp olan eşya hakkında bilgi soruluyor, yolcudan tanımlama yapması isteniyor ve akabinde ‘Kayıp Eşya Formu’ düzenlenerek, yolcuya iade ediliyor.
 Sahibi belli olmayan eşyalar önceki dönemlerde 1 yıl kadar bekletiliyormuş ancak yığılma olması nedeniyle bu süre 3 aya indirilmiş. 
 3 ay sonunda sahip çıkılmayan eşyalar için onay alınarak uygun görülen vakıflar veya sosyal yardım kuruluşlarına tutanak karşılığında teslim ediliyor. Herhangi bir ihale yapılmıyor ve karşılığında para alınmıyor, tamamı için bağış yöntemi tercih ediliyor.
 OTOBÜS, METRO, METROBÜS
 'BURADA UNUTULANLAR PARA ETMİYOR ZATEN'
 Otobüs, metro ve metrobüslerde çok kıymetli eşyalar unutulmuyor ya da unutulsa da görevlilerden önce başkaları buluyor... Kayıp eşya bürosuna bırakılanlar, bere, atkı, eldiven, şemsiye gibi eşyalar. En pahalı sayılabilecek olan cep telefonları. 
 Kayıp eşya bürosunda kalan bu eşyalar depoda bekliyor. Sahibi çıkıp eşyanın kendine ait olduğunu ispatlayabilirse alıyor. Sahibi çıkmazsa her yıl şubat ve mart ayında ihaleyle satışa sunuluyor. Geliri de İETT’ye kalıyor.
 HAVALİMANLARI
 PARA DA VAR, MUHABBET KUŞU DA
 Havayolu ile seyahat eden yolcular uçak alana indikten sonra hostesler tarafından ‘şahsi eşyalarını unutmamaları’ konusunda uyarılmalarına rağmen, bazı dalgın yolcular birçok eşyasını unutabiliyor. Her uçak seferini bitirdikten sonra kabin amiri tarafından unutulan bir eşya olup olmadığını belirlemek için kontrol ediliyor. Unutulan eşya bulunursa bir tutanakla Uçak Temizlik Amirliği’ne daha sonra da kayıp eşya ofisine teslim ediliyor. Aynı durum havaalanı içinde bulunan eşyalarda da geçerli. Bir ay ofiste bekletilen eşyalar, başvuru olmadığı takdirde kayıp eşya deposuna alınıyor. Depodaki eşyalar, bir yıl bekliyor ve sonra ihaleyle satılıyor. İhaleden elde edilen gelir, çeşitli hayır kurumlarına bağışlanıyor. Havalimanı ve uçak söz konusu olunca unutulan eşyaların çeşidi de, ederi de farklılık gösteriyor. Yüklü miktarda para, balıkadam kıyafeti, fotoğraf makinesi, puset, laptop hatta muhabbet kuşu unutan bile var. 
 
 ALIŞVERİŞ MERKEZLERİ
 İHTİYAÇ SAHİPLERİNE BAĞIŞ
 Bolu’da bulunan Highway Outlet AVM’de ziyaretçiler tarafından unutulan eşyalar bir araya toplandı. Cep telefonundan çocuk oyuncaklarına, ayakkabıdan elbiseye, kol saatinden radyoya birçok eşya aylarca sahiplerini bekledi. Ancak eşyaların sahibi ortaya çıkmayınca Bolu Belediyesi Hayır Çarşısı’na teslim edildi. Toplam 370 eşya ihtiyaç sahiplerine verildi. 
 Forum İstanbul yönetimi, alışveriş merkezinde unutulan eşyaların satışından elde ettiği gelirle oyuncak aldı. Satın alınan puzzle, oyun hamuru, yap-boz gibi 200 oyuncak Koruncuk Vakfı’na hediye edildi. 