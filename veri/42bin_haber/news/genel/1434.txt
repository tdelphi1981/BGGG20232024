CHP binasına silahlı saldırı
CHP Balıkesir Merkez İlçe binasına ruhsatsız tabancasıyla üç el ateş eden ve alkollü olduğu belirlenen 30 yaşındaki Ö.A. gözaltına alınırken, olayda şans eseri ölen ve yaralanan olmadı.
 Olay, Milli Kuvvetler Caddesi'ndeki Doğan İşhanı'nın üçüncü katında bulunan CHP Balıkesir Merkez İlçe binasında bugün saat 00.30 sıralarında meydana geldi. Alkollü olduğu belirlenen Ö.A., yanındaki ruhsatsız tabancayla ateş açtı ve tabancadan çıkan mermilerden üçü CHP Merkez İlçe binasına isabet etti. Silah sesini duyanların ihbarı üzerine olay yerine gelen polis ekipleri Ö.A.'yı yakaladı. Gözaltına alınan Ö.A., polisteki ilk ifadesinde, alkollü olduğunu bu nedenle ateş ettiğini dile getirdi. Bunun üzerine işlemlerinin ardından adliyeye sevk edilen Ö.A., çıkarıldığı mahkemece tutuksuz yargılanmak üzere serbest bırakıldı.
 İLÇE BAŞKANI OLAYI SONRA ÖĞRENDİ
 Merkez İlçe Başkanı Yaşar Evci saat 12.30 sıralarında parti bürosuna geldiğini belirtip, "Kapıyı açtım. Yerler, masa ve sandalyeler kısacası her taraf toz içindeydi. Yukarıda badana yapılıyordu, oradan geldiğini düşündüm. Sonra ayağıma mermi çekirdeği takıldı. "Bu nerden gelmiş' diye perdeyi açtım. Camların kırık olduğunu gördüm. Polise haber verdim. Olay Yeri İnceleme ekipleri geldi. Polis, olay sonrası bir genci yakalamış. Bana söylediklerine göre genç alkollüymüş. Partiye ya da bana yönelik bir şey olduğunu sanmıyorum. Ama o saatte burada birileri olsaydı facia yaşanabilirdi. Kurşun adeta odada dans etmiş. Duvardan duvara sekmiş" diye konuştu.
 
 DHA