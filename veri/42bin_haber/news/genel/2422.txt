Bağış: 'Kaşınanı kaşıyoruz'
Avrupa Birliği Bakanı ve Başmüzakereci Egemen Bağış, AB konusunda çarpıcı açıklamalarda bulundu.
 'KAŞINANI KAŞIYORUZ'
 Avrupa Birliği Bakanı ve Başmüzakereci Egemen Bağış TRT Haber’de yayınlanan "Neler Oluyor?" programında TRT Haber Genel Yayın Yönetmeni Ahmet Böken'in sorularını cevapladı.
  
 Programda öne çıkan konulardan bazıları şöyle:
  
 Türkiye İçin AB Bitti mi?
  
 "AB insanlık tarihinin en kapsamlı projesidir. AB ülkelerinde yaşanan 5 milyon vatandaşımız var. Onun için bizim AB ile yandı bitti kül oldu psikolojine kaptırmadan, bu kıtasal projeyi küreselleştirme gibi bir süreçte bize düşen görev var. AB kurulduğundan beri kıtada bir daha savaş yaşanmamış. Bu yüzden Türkiye’nin oraya katılımı bu kıtasal projeyi küreselleştirecektir."
  
 AB’ye Karşı Dik Duruş, Kafa Tutma ya da Girmezsek Girmeyiz Duruşu mu?
  
 "Kesinlikle değil. Biz de AB’de herkese kafa tutmuyoruz. Avrupa Birliğinde tabiri caizse kaşınanları kaşıyoruz. Şimdi birisi gelip sizin değerlerinize hakaret ediyorsa, size küfretmeye kalkıyorsa, sizin peygamberinize hakaret eden bir karikatürü vermeye kalkıyorsa onu benim almam doğru değil. Onu kendisinin münasip bir şekilde değerlendirmesi daha doğru. Onu da kendisine söylemek lazım. Ama Türkiye’nin kıymetini bilen, hak ettiği saygıyı gösterenlerle de bizim karşılıklı muhabbetimiz var. Acaba Türkiye çok mu sert diyorlar. Türkiye sert değil. Türkiye’nin dik duruşu bazılarına sert çarpıyor. Ama adamına göre, ortamına göre, kişisine göre hareket ediyoruz”
  
 İmtiyazlı Ortaklık Önerisi Neden Artık Gündeme Gelmiyor?
  
 “Almanya eskiden Türkiye için imtiyazlı ortaklığı gündeme getiriyordu. Ama artık bu konuyu hiç konuşmuyorlar. Çünkü artık İngiltere kendileri için imtiyazlı ortaklık istemeye başladı. Türkiye’ye imtiyazlı ortaklık verirsek İngiltere de aynısını isteyebilir diye artık gündeme getirmiyorlar.”
  
 Vize Muafiyeti
  
 “Hangi ülke ile görüşsek bize vize kolaylığa öneriyorlar. Biz vize kolaylığı değil, vize muafiyeti istiyoruz. Bizim vatandaşlarımız serbestçe Avrupa’ya gidebilmelidir. Biz Türkiye’yi daha müreffeh bir ülke haline getirelim. Vizeler zaten kalkacaktır. ”
  
 “Enerjide Markalaşacağız”
  
 “Türkiye’de nasıl kahve yetişmiyor ama tüm dünyada Türk kahvesi çok seviliyor ve bir markaysa benzer bir şeyi enerjide de yapmaya çalışacağız. Enerjide markalaşacağız”