Son madenci için DNA testi
Zonguldak Kozlu'daki maden ocağı faciasında yaşamını yitiren ve son olarak cenazesi çıkarılan madenciye de DNA testi yapılması kararlaştırıldı.
 Geçen pazartesi yerin 630 metre altındaki galeride gaz püskürmesi ve sonrasındaki göçükte 8 maden işçisi yaşamını yitirdi. 5 işçinin cesedi aynı gün çıkartılırken, 1500 ton kömür ve toprak yığını altında kalan Yüksel Koca, Ahmet Şeker ve Hüseyin Kürekçi'den 2'sinin cesedi önceki gün, diğeri de dün ocaktan çıkarıldı. 2 madencinin cenazesini ailelerin teşhis edememesi üzerine DNA testi yapılmasına karar veren Savcı, dün çıkarılan madencinin cenazesinin de teşhis edilmekte zorlanılmasıyla DNA testi yapılmasına karar verdi. 
 CUMHURİYET Savcısı, ölen maden işçileri Yüksel Koca, Ahmet Şeker ve Hüseyin Kürekçi'nin cenazelerini DNA sonuçlarına göre ailelerine teslim edecek.
 Madenciler Taksim'de anıldı
 KENDİLERİNE 'İş Cinayetlerini Unutma' adını veren 100 kişilik grup, Zonguldak'ta hayatını kaybeden madenciler için saygı yürüyüşü gerçekleştirdi.
 TRAMVAY durağında toplanarak, Galatasaray Lisesi'ne yürüyen grup ellerinde 'Bu kaçıncı', 'Kaza da kader de değil cinayet' yazılı pankartlar taşıyarak 'Adalet istiyoruz', 'Sorumlular belli hesap sorulsun' şeklinde slogan attı. Açıklamayı Esenyurt'ta bir alışveriş merkezi inşaatının şantiyesinde çıkan yangında hayatını kaybeden Barış Kıyak'ın kız kardeşi Damla Kıyak okudu. Her iş cinayetinin ardından aynı tablonun yaşandığını belirten Kıyak, iş cinayetlerini kader deyip geçiştirenlere öfkeli olduklarını söyledi. 
 GRUP olaysız bir şekilde dağıldı. DHA