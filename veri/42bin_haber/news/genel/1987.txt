Bahçeli'den teşkilata 6 maddelik genelge
MHP lideri Devlet Bahçeli, üniversitelerde artan olaylara karşı, parti teşkilatına 6 maddelik genelge gönderdi.
 'Toplumsal kargaşanın, artan sürtüşme ve saldırganlıkların geri dönülemeyecek bir noktaya gelmemesi için' hükümeti ve savcıları üniversitelerdeki  PKK'lılara karşı gerekli müdahalede bulunmaya çağıran Bahçeli, MHP teşkilat yönetici ve mensuplarını da  'işbu genelge hükümlerine harfiyen dikkat ve riayet edilecek' diyerek uyardı. 
 Genelgede özetle 'Kavga ve gerginliklerden uzak durun. Etnik temelli kıvılcımların alev almaması için provokasyonlara dikkat edin. Bizden gibi görünenlerin dedikodularına itibar etmeyin. Genel Merkez'in mesajlarına göre hareket edin. Toplantıları, çağıracağınız konukları Genel Merkez'e bildirin. Partinin büyümesi hedefine bağlı herkesle kucaklaşın' denildi.
 AKP Kandil'le aydınlanıyor
 Başbakan Yardımcısı Bekir Bozdağ'ın 'Bugünkü MHP'nin Alparslan Türkeş'in 9 Işık kitabından değil başka yerlerden ışık aldığı' sözlerine MHP Genel Sekreteri İsmet Büyükataman'dan yanıt geldi. AKP'nin Türkiye Cumhuriyeti'ni 'Anadolu Birleşik Devletleri' haline dönüştürmeyi amaçladığını savunan Büyükataman, 'Biz 9 Işık'la aydınlanırken, Bozdağ Kandil ile aydınlanmaktadır' dedi.