Savcılık: Fidan ismi suç duyurusunda var
Malatya Cumhuriyet Başsavcılığı, Suriye'nin düşürdüğü Türk savaş uçağıyla ilgili başlatılan soruşturmanın ardından, 'Başsavcılık, dosyaya MİT Müsteşarı Hakan Fidan'ı da dahil etti' şeklinde çıkan haberlere ilişkin bir açıklama yaptı.
 Fidan'ı dosyaya 'kendilerinin dahil etmediğini',  'verilen dilekçede isminin yer aldığını' vurguladı. 
 BAŞSAVCILIK açıklamasında, 'Şehit olan Hava Pilot Teğmen Hasan Hüseyin  Aksoy'un babası Osman Aksoy ve kız  kardeşi Sultan Şahin'in vekili tarafından içerisinde Hava Kuvvetleri Komutanı Org. Mehmet Erten ve MİT Müşteşarı Hakan Fidan'ın da bulunduğu ilgili kişiler hakkında suç duyurusunda bulunulduğunu' kaydetti. 'İhbar dilekçesinde ismi geçen kişi ve olaylar hakkında Cumhuriyet Başsavcılığımızın görev ve yetkileri dahilinde olan olaylar hakkında gereği yapılırken, yetki  ve görev dahilinde olmayan kişi ve olaylara ilişkin olanlar kanunlara göre yetkili ve görevli olan birimlere iletilecektir' ifadesini kullandı. 
 AÇIKLAMANIN sonunda ise 'Bazı basın yayın organlarında ifade edildiği gibi, (Bazı kamu görevlilerinin Cumhuriyet Başsavcılığımızca bir soruşturmaya re'sen dahil edildiği) şeklinde yapılan yayınlar gerçeği yansıtmamaktadır' denildi.