Çakma İran sineması!
Sinema eleştirmenleri Gergedan Mevsimi'ni topa tuttu... Başrollerinde Monica Bellucci, Behrouz Vossoughi, Yılmaz Erdoğan, Caner Cindoruk, Beren Saat, Belçim Bilgin, Ahmet Mümtaz Taylan'ın oynadığı; Bahman Ghobadi'nin Türkiye'de çektiği son filmi 'Gergedan Mevsimi'nin basın gösterimi dün yapıldı. İran'da 30 yıl tutuklu kaldıktan sonra serbest bırakılan İranlı şair Sahel Farzan'ın hayatını anlatan filme, ağır yorumlar geldi.
 - Uğur Vardan: Çok stilistik bir çalışma olmuş ama bu stil içinde duyguların seyirciye geçmediği kanaatindeyim. Ghobadi'nin eski yapıtlarının saflığını, masumiyetini ve içtenliğini bulamadım.
 - Alper Turgut: Çok kötü bir film. İran sinemasına bir saygım var, sevgim var. Ama bu çakma İran filmi olmuş. Diyaloglar yok, görüntü kötü. Siyasi bir mesajı da yok filmin. İran devrimini mi eleştiriyor desek, hiçbir problemi yok onunla ilgili. Sadece aşk hikayesi anlatıyor.
 DİYALOGLARI YOK
 - Serdar Akbıyık: İran devrimi gibi bir konu, bir filmde eğer alt metin olarak kullanıyorsa, onun siyasi göndermeleri olmasını bekleriz. Bu filmde hiç gönderme yok. Niçin İran devrimini alt metin olarak kullandı anlamadım. Başrolde oynayanın neredeyse diyalogu yok. 
 - Atilla Dorsay: Ben çok beğendim. Bahman Ghobadi'nin en iyi filmi. Tabii ki İran'da olup bitenlerle ilişkili, Ortadoğu'ya özgü duyarlılıkları olan. Çok trajik bir aşk üçgeni. Görülmesi gereken bir film. Oyunculukları son derece iyi buldum. Bizim oyuncularımız da bu işten yüzlerinin akıyla çıkmış.