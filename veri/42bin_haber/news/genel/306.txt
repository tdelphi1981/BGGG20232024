Temelli dönüşüm
Güvenli bir yaşam için başlatılan 'kentsel dönüşüm'ün Bitlis ayağında ilk adım atıldı. Proje kapsamında 5 katlı binalar kökünden yıkıldı
 BİTLİS Belediyesi ve Toplu Konut İdaresi (TOKİ) Başkanlığı'nca yürütülen 'Kentsel Dönüşüm Projesi'' kapsamında, Hüsrevpaşa Mahallesi'ndeki 5 katlı binaların yıkımına başlandı. Yıkım çalışmalarını inceleyen Vali Veysel Yurdakul, gazetecilere yaptığı açıklamada, Bitlis'te kentsel dönüşüm çalışmalarının artarak devam edeceğini söyledi.
 Yurdakul, şöyle konuştu: Yıkmak olumlu bir faaliyet değil ama yenisini ve güzelini yapmak daha anlamlı. TOKİ, belediyemiz ve Çevre ve Şehircilik İl Müdürlüğümüz bir harmanizasyon içinde. Şehrin güzelleşmesi, insanlarımızın daha sağlıklı ve güvenli binalarda yaşaması için Kentsel Dönüşüm Yasası'nın altın bir fırsat.''
 Belediye Başkanı Fehmi Alaydın ise Hüsrevpaşa Mahallesi'ndeki 20 blok binanın yıkımına başladıklarını kaydederek, bu bloklarda yaklaşık 200 dairenin bulunduğunu ifade etti. Eski ve bakımsız binaları yıkarak, Bitlis'e yeni bir silüet kazandıracaklarını ifade eden Alaydın, yıkımı yapılan binaların kentin siluetini bozduğunu, ifade etti. AA