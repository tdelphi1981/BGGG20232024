Bu dünya kurtarmaya değmez
Bugünlerin en çok konuşulan konularından biri; 21 Aralık'ta kıyamet kopacak ve bu kıyametten Şirince etkilenmeyecek... Biz de bundan tam 30 yıl önce 'Dünyayı Kurtaran Adam'dan tekrar dünyayı kurtarmasını istedik ama pek gönüllü değildi.
 Eyüp Tatlıpınar
 eyup.tatlipinar@aksam.com.tr
 Cüneyt Arkın: Dünyamızı yok etme raddesine gelen atom bombası savaşı neden çıktı biliyor musun?
 Aytekin Akkaya: Neden?
 Cüneyt Arkın: İnsanlar çok ciddiydiler. Fazlası can sıkar. Biraz gülmesini bilselerdi, savaş yerine barışı seçerlerdi.
 Aytekin Akkaya: Hah hah hah hah haa!  
 Üzerinden tam 30 yıl geçmiş. 'Dünyayı Kurtaran Adam'dan söz ediyoruz... Birbirinden vurucu diyaloglar bir dublaj stüdyosunda çekilir; akıllara zarar muhabbete, hız kesmeyen aksiyona, çapkınlığa, esprilere eşlik eden görüntüler Star Wars gibi bilim kurgu  filmlerinden alınır. Zira maliyeti düşürmek gerekmektedir; çekimler için Kilyos'ta hazırlanan uzay gemisi maketleri gece çıkan fırtınada harap olmuş, set Kapadokya'ya taşınmış, işler umulduğu gibi gitmemiştir... Fakat sonuçta görev başarıyla tamamlanır, dünyamız kurtulur. 
 Şimdi, 'Dünyayı Kurtaran Adam'ı, filmin kahramanı ve senaristi Cüneyt Arkın'ı hatırlamamızın nedeni 21 Aralık'ta kopacak malum kıyamet. 
 Efsaneyi artık duymayan, bilmeyen kalmış mıdır; Mayalar'ın takvimine göre 3661 yılda bir dünyanın yakınından geçen Marduk adlı gaz kütlesi 21 Aralık'ta bu geçişini tekrar yaparken yeni bir çağ başlayacak. Dünyanın manyetik alanı değişecek, doğal felaketler, elektrik kesintileri yaşanacak... İki hafta önce Akşam Pazar'a konuşan Mavi Enerji grubundan Işık Yazan'a göre bu geçiş insanların DNA'larını bile etkileyecek.  
 İşin sansasyon yaratan kısmı bu efsanenin, 'Marduk o gün Dünya'ya çarpacak ve kıyamet kopacak' biçiminde de yorumlanması. Her felaket senaryosunda olduğu gibi bu kez de elbette birileri kurtulacak. Fransa'nın güneyindeki Bugarach Köyü'nde ve İzmir Şirince'de yaşayanlar bu efsanenin şanslı kişileri. Kıyametten kaçma derdindekilerin, Şirince'nin 560 kişilik nüfusunu 21 Aralık'ta 10-15 bine çıkarması bekleniyor... 
 Böyle bir felaket arifesinde, 30 yıl önce 'Dünyayı Kurtaran Adam'dan yeni bir senaryo yazmasını, dünyayı bir kez daha kurtarmasını istedik. O naif Yeşilçam dönemi epey geride kalmasına rağmen, kendisini daha çok o dönemde çektiği 'Malkoçoğlu', 'Kara Murat', 'Dünyayı Kurtaran Adam' filmleriyle hatırlıyoruz ne de olsa. Kadir İnanır, Tarık Akan gibi isimler 'günümüzde' yaşarken Arkın sanki halen o eski Yeşilçam'da yaşamaya devam ediyor. Filmlerinin naifliğiyle birlikte aklımıza gelirken, dudağımızda alaycı bir tebessüme dönüşüyor.
 SENARYO KAHVEHANEDEN 
 Fakat şimdi sorumuzu yanıtlarken aynı alaycılıkla biz karşılaşıyoruz. 'Sen inanıyor musun bu komediye? Bari beni alet etme' diyor Cüneyt Arkın. Şu günlerde İngiltere vizesi için uğraşıyor. Biraz zorluk çıkarıyorlarmış. Anlayacağınız dünyayı kurtarmaya pek vakti yok bugünlerde. 'Abi, sizinle daha önce de röportaj yapmıştım' diyorum. Hatırlıyor. Hatırıma telefonda sorularımı yanıtlıyor. 
 - Bir röportajınızda görmüştüm; imkanınız olsa Matrix'ten daha iyi film çekebileceğinizi söylemiştiniz. '21 Aralık kıyameti' böyle bir film için çekici bir konu mu sizce? 
 Senaryoyu nasıl yazdığına, inandırıcılığına bağlı... Ama Türkiye'de çekmek zor. Saçma bir şeye dönüşür... 
 - 'Dünyayı Kurtaran Adam' filminizi nasıl buluyorsunuz şimdi izleyince? 
 Onu yapmaya karar verdiğimiz dönemde gece gündüz çalışıyorduk. Anadolu'da vakit bulduğumuzda kahvehanelere gidiyorduk. Oralarda konuşulanlardan ipucu yakalıyorduk. Uzaylı hikayeleri dinliyorduk. Milletimizin merakı vardı zaten. Bir de dünyada o tür ucuz filmler çok çekiliyordu. O dönemin şartlarında düşünün. İzleyenler şaşırıyordu yaptığım hareketlere. Ama tabii filme ironik bakanlar, 'Güleyim mi, gülmeyeyim mi?' diyenler de oluyordu.
 APORTTA BEKLEYENLER VAR 
 - İmkanlarınız daha iyi olsa o filmi şimdi çeker miydiniz? 
 Hayır, çekmezdim. Aslına bakarsanız dünya kocaman bir tımarhaneye döndü, insanlar çıldırmış durumda, şizofrenik bir dünyada yaşıyoruz. Küreselleşme dediğimiz şey, doğanın tüketilmesi insanları da tüketiyor. ABD'ye en gelişmiş ülke diyoruz ama o bile sele karşı bir şey yapamıyor. Tabiat insanlara ders veriyor. 
 - Dünyayı kurtarmanın tam zamanı değil mi? 
 Dünyayı kurtaracak adamın Marduk'tan değil buradan başlaması lazım ama ben böyle bir dünyayı kurtarmam. Yerimden kalkmaya değmez. 
 - Neden kurtarmazsınız? 
 Aportta bekleyenler var. Ben dünyayı kurtardım mı onlar hemen yağmaya, tüketmeye başlayacak. Garibanlara, halka yine bir şey kalmayacak. Uzaylılar hakim olacak yine dünyaya...
 SAVAŞI UZAYLILAR KAZANIR 
 - Şimdi silah tüccarları, kendi açgözlülükleri için tabiatı, insanları harcayanlar yok mu? 
 Onlar insan değiller, olsa olsa uzaylı olurlar. Uzaylılarla savaşı da onlar kazanırlar yine. Dünya zaten boynunu bükmüş, kaderine razı olmuş. 
 - Eskiden Anadolu kahvehanelerine gittiğiniz gibi, 21 Aralık'ta da Şirince'de olmak ister miydiniz? İnsanları, gözlemlemek için... 
 Yok, hiç çekici görünmüyor. İnsanların yüzündeki ifade, ruh bitti artık. Oradaki insanlardan ilginç, değişik şeyler görebileceğimizi sanmıyorum. Yani orada bulunacak, bu şeye inanan insanları da samimi bulmuyorum. 
 - Filmlere dönelim. Kıyamet filmlerini Türkiye'de çekmek zor dediniz... 
 Türkiye'de büyük hayaller kuran, büyük düşünen, büyük eylemler yapan insanlar azaldı. Bakın Uzay Yolu kaç yıl önce çekildi ve devamı geldi uzun süre. Adam hayalini kuruyor, çekinmiyor, hayali sınırsız bir kere. Türkiye'de de   düşüncede, hayallerde zarafet vardı ama artık insanlar 'Acaba yanlış mı yaptım, eksik mi oldu, olmadı mı?' diyerek otosansür uyguluyor düşüncelerine. Cesaretleri kalmadı. 
 - Şimdi fırsat bulsanız ne tür filmler çekerdiniz? 
 Çok insancıl, çok güzel aşk ve sevgi filmleri çekerdim. Mizah filmleri de olabilir. Bak bu üç şey de dünyayı kurtarabilir aslında.