'CIA'in emrine girdi'
Esad'ın eski sözcüsü CIA için çalışıyor iddiası.
 Suriye'deki iç savaşta uzun süre Beşşar Esad'ın "dışarıya dönük yüzü" olarak görev yapan Suriye Dışişleri Bakanlığı eski sözcüsü Cihad Makdisi'nin ABD'de olduğu ve bu ülkenin istihbarat örgütleriyle işbirliği yaptığı iddia edildi.
 İngiliz Guardian gazetesi, Suriye'deki Esad rejimini bırakarak firar eden Dışişleri Bakanlığı eski sözcüsü Cihad Makdisi'nin bir ay önce ABD ajanlarının yardımıyla Lübnan üzerinden ABD'ye kaçtığını ileri sürdü.
 Gazete, ABD'de bulunan Makdisi'nin Esad'a karşı bu ülkedeki istihbarat örgütleriyle işbirliği yaptığını belirtti.
 Guardian gazetesi, ABD'nin Esad rejiminin iç yapısını öğrenmek için Suriye Dışişleri Bakanlığı eski sözcüsü Cihad Makdisi'den yardım aldığını yazdı.
 ABD Savunma Bakanlığı ve Amerikan Merkezi Haberalma Örgütü CIA ise, bu konudaki sessizliğini koruyor.
 Suriye eski Başbakanı Riyad Hicab'tan sonraki en üst düzey firari olan Cihad Makdisi, Esad rejiminin karar vericileri arasında yer almasa da, bu mesajları dünyaya aktaran "yüz" olmuştu.
 MUALLİM'İN SAĞ KOLU
 Suriye'nin Londra'daki Büyükelçiliği'nde uzun süre görev yaptıktan sonra Şam'a dönerek Suriye Dışişleri Bakanı Velid Muallim'in sağ kolu olan Makdisi, 18 ay boyunca rejimin sözcülüğünü yapmıştı.
 Makdisi'nin ABD'ye kaçmadan önce saklanmak için Lübnan'da bir Hristiyan mahallesinde kaldığı iddia edilmişti.
 'İZNE AYRILDI' İDDİASI
 Suriye'deki rejim ise, Dışişleri Bakanlığı eski sözcüsü Makdisi'nin firar etmediğini sadece 3 ay izne ayrıldığını ileri sürmüştü.
 Kaçtıktan sonra Makdisi'nin başkent Şam'daki evinin de tahrip edildiği savunulmuştu.
  