'Fitch'in not artışı çok önemli bir eşik'
İstanbul Ticaret Odası Yönetim Kurulu Başkanı Murat Yalçıntaş, kredi değerlendirme kuruluşu Fitch’in Türkiye'nin kredi notunu yatırım yapılabilir seviye olan BBB-'ye yükseltmesinin çok önemli bir eşik olduğunu kaydetti.
 İTO Başkanı Yalçıntaş yaptığı yazılı açıklamada, kredi değerlendirme kuruluşu Fitch’in Türkiye'nin kredi notunu yatırım yapılabilir seviye olan BBB-'ye yükseltmesinin çok önemli bir eşik olduğunu kaydetti. Not artışının birkaç noktada önemli etkileri olacağını belirten Yalçıntaş, “Bunlardan birincisi  Türkiye’nin yurtdışı faiz maliyetleri düşecek. Bundan böyle Türkiye’de finans kuruluşları ve büyük firmalar 5-10 yıl vade ile daha ucuza borçlanabilecek. İkincisi ise, Türkiye’ye gelen hem doğrudan yabancı yatırım hem de portföy yatırımları daha da artacak. Sıfırdan doğrudan yatırım yapacak kuruluşlar bu kredi notlarına çok bakıyorlar. Bu anlamda yabancı yatırımcıların Türkiye’ye bakışları değişecek” dedi.
 Yalçıntaş, yatırım yapılabilir ülke haline gelen Türkiye’nin ellerinde yüz milyarlarca dolarlık fon bulunduran dünyanın önde gelen emeklilik ve sigorta şirketlerinin dikkatlerini üzerine çekeceğini kaydetti. Yalçıntaş, “Bunların hepsi Türkiye’ye gelmek durumunda kalacaklar” dedi.
 -“İKİ YIL ÖNCE OLMALIYDI”-
 Yalçıntaş, “Türkiye’nin 2008 yılından itibaren süren küresel kredi krizindeki ülke performansları açısından kredi notu yatırım yapılabilir seviyede bulunan birçok ülkeden daha iyi performans göstermişti. Fitch’in not artışı geç gelen bir karar. İki yıl önce olmalıydı” diye konuştu.
 Yalçıntaş, kredi notu artışının faiz maliyetini düşürerken, TL’nin değerlenme riskini de beraberinde getirdiğini kaydetti. Yalçıntaş, “Bu riske karşı Merkez Bankası’nın daha proaktif olacağı kanaatindeyim” dedi.
 ANKA
  