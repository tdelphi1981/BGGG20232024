Kırmızı çizgi krizi
İsrail'in "kırmızı çizgi aşılırsa vururuz" dedikten 4 gün sonra Suriye'ye düzenlediği operasyon dünyayı sarstı. Şam "intikam" açıklaması yaptı.
   İSRAİL'in Şam yakınlarındaki Camaraya'daki bir askeri tesise yönelik hava operasyonunun ardından Ortadoğu'da gerilim had safhaya çıktı. Suriye, saldırının intikamının mutlaka alınacağını açıklarken, İran da "bu operasyonun Tel Aviv için önemli sonuçları olacağı"nı ifade ederek karşılık verileceği tehdidinde bulundu. Tel Aviv yönetimi hiçbir açıklama yapmazken, operasyonla ilgili çok sayıda ayrıntı İsrail basınında yer aldı. Uluslararası haber ajansları ise, Batılı diplomatlara dayandırdıkları haberlerinde, Hizbullah'a silah taşıyan bir askeri konvoyun vurulduğunu duyurdu. SURİYE Devlet Televizyonu salı gecesi geç saatlerde, Şam'ın güneybatısındaki Askeri Araştırmalar Enstitüsü'nün İsrail jetleri tarafından vurulduğunu ve iki askerin öldüğünü duyurdu. Suriye'nin Beyrut Büyükelçisi Ali Abdülkerim, 'sürpriz intikam seçeneği ve güçleri olduğu"nu belirterek, misillemede bulunacaklarını bildirdi. İran Dışişleri Bakanı Ali Ekber Salihi "Bu saldırının Suriye'nin toprak bütünlüğüne yönelik olduğunu ve Tel Aviv için mutlaka sonuçlar doğuracağı"nı kaydetti. Rusya "BM Sözleşmesine aykırı" olarak nitelediği saldırıyı kınadı. AB ülkeleri dışişleri bakanları toplanırken, Arap Birliği Genel Sekreteri Nebil el Arabi olaya tepki gösterdi.  
 ALÇAK İRTİFADA UÇUŞ 
  TEL Aviv yönetimi gün boyu açıklama yapmazken, özellikle İsrail basını operasyona ilişkin ayrıntılı bilgiler aktardı. Lübnan'ın Sesi Radyosu'na göre İsrail, Lübnan radarlarının dikkatini üzerine çekmek için hava sahasını ihlal edebilecek "yanıltıcı uçuşlar" düzenledi. Bu esnada 6 uçaklık bir başka filo, radarlara yakalanmamak için alçak irtifada (en fazla 500 metre) seyrederek Akdeniz üzerinden Lübnan'ı geçti. Hermon Dağı'nı aşarak Suriye'deki hedefi vuran jetler, aynı rota üzerinden kayıpsız olarak geri döndü. ABD'nin önde gelen gazeteleri New York Times ve Wall Street Journal ise, İsrail'in saldırı öncesi Washington'ı arayarak bilgi verdiğini yazdı. ABD'li diplomatik kaynaklara dayandırılan haberlerde, Suriye'den Hizbullah'a Rus yapımı SA-17 uçaksavar füzeleri taşıyan bir konvoyun vurulduğunun aktarıldığı dile getirildi.  
 1 HAFTADIR ALARMDA 
  İSRAİL gazetesi Haaretz, Suriye Devlet Başkanı Beşşar Esad'ın sarayına beş kilometre mesafedeki tesiste kimyasal silahlar geliştirildiğini, ayrıca "tanımlanamayan bir silah üretildiğini" yazdı. 
 İSRAİL istihbaratına yakın internet sitesi Debkafile da, Hava Kuvvetleri'nin 25 Ocak'ta alarma geçtiğini, Başbakan Binyamin Netanyahu'nun Askeri İstihbarat Başkanı General Aviv Kochavi'yi Washington'a, Ulusal Güvenlik danışmanı Yakov Amidror'u da Moskova'ya gönderdiğini yazdı. Debkafile ayrıca, Türkiye'nin sınırdaki askeri gücünün uyarı düzeyini arttırdığını, Patriot bataryalarının bulunduğu noktalarda da alarmın yükseltildiğini savundu. 
 Kuveyt'in el-Vatan gazetesi de, Suriye'den Hizbullah'a 2012 başından bu yana 2 ton hardal gazıyla, 300 kilometre menzilli ve kimyasal başlık takılabilen füzeler gönderildiğini yazdı.   
 Dakika dakika Şam gerilimi 
  23.45 Reuters diplomatik kaynaklara dayandırdığı haberinde, Cemaraya'daki tesiste kimyasal silahlar olduğunu bildirdi. Ajansa göre, İsrail'in asıl hedefi Hizbullah'a silah taşıyan askeri bir konvoydu ve enstitü yakınlarında vuruldu. Muhalif kaynaklar ise saldırıyı kendilerinin düzenlediğini savundu. 
 23.55 Suriye haber sitesi El Hakikat'e göre, eski bir enstitü çalışanı vasıtasıyla İsrail ve ABD ajanları hedefteki tesis konusunda bilgi topladı. İddiaya göre aynı ajan saldırıdan 10 dakika sonra tutuklandı. 
 05.30 Reuters haber ajansı, enstitü saldırısına ek olarak askeri konvoyun da vurulduğunu bildirdi. 
 08.08 Lübnan gazetesi El Nahar, saldırı planından NATO, AB ve Lübnan'ın haberdar olduğunu iddia etti. 
 08.30 Rusya Dışişleri Bakanlığı "Özgür bir ülkenin topraklarına sebepsiz yere başka bir ülke tarafından ateş açılmıştır, bu kabul edilemez bir durumdur ve acil bir yaptırım gerekmektedir" dedi. 
 09.36 Hizbullah "Suriye yönetimi, ordusu ve halkıyla büyük bir dayanışma içinde olduğu"nu belirtti. 
 10.31 Arap Birliği Genel Sekreteri Nebil el Arabi "İsrail'in Suriye'yi bombalamasına uluslararası kamuoyunun sessiz kalması yeni saldırıları beraberinde getirir" dedi.
 12.00 AB üyesi ülkelerin dışişleri bakanları Brüksel'de toplandı. 
 13.00 İsrail halka gaz maskesi dağıtmaya başladı. 
 17.43 İran, operasyonun Suriye'nin egemenliğine açık bir saldırı olduğunu kaydetti.