Emre yuvaya döndü
Simeone, milli futbolcumuzu istemedi. F.Bahçe yönetimi, Aykut Kocaman'a fikir sordu Kocaman da 'Olur' verince ANLAŞMA sağlandı. Emre, 2.5 yıllık sözleşme imzaladı
  
 ALAATTİN METİN
 F.Bahçe camiası haftalardır Faslı Iniesta Belhanda ile yatıp, Belhanda ile kalkıyordu. Sarı-Lacivertli yönetim, herkesi terse yatırdı, dün sürpriz bir transfere imza attı. F.Bahçe'den ayrılıp, 29 Mayıs'ta bonservis bedeli olmadan Atletico Madrid'e transfer olan Emre Belözoğlu, tam 8 ay sonra dün akşam yuvaya döndü. 
 EMRE, transferinin perde arkasında neler yaşandı, her şeyden önemlisi arasının açık olduğu iddia edilen Teknik Direktör Aykut Kocaman'ın yuvaya dönme fikrine tepkisi ne oldu, şimdi ayrıntılı bir şekilde transfere bakalım:
 SİMEONE RAPOR VERDİ
 HER ŞEY Emre'nin A.Madrid'le ipleri koparmasıyla başladı. İspanyol kulübünün Teknik Direktörü Diego Simeone, yönetime Emre'den memnun olmadığını söyledi. İspanyollar, milli yıldıza kulüp bulması için bonservisini bedelsiz verdi. Emre, F.Bahçe'ye haber yolladı. Sarı-Lacivertli taraftarların unutamadığı tecrübeli futbolcunun boşta olduğu mesajını alan F.Bahçe Kulübü de eski kaptan için hemen devreye girdi. 
 EMRE'YLE DERDİM YOK
 ÖNCE Teknik Direktör Aykut Kocaman ile görüşme yapıldı. F.Bahçe'nin orta sahasında top kazanacak, takımı ateşleyecek oyuncu ihtiyacı vardı. 
 TEKNİK Direktör Kocaman, 'Benim Emre ile herhangi bir sorunum yok. Transfer olabilir' dedi. Bunun üzerine milli futbolcu ile görüşmeler başladı. Emre'nin yuvaya dönüş detayları bugün belli olacak. Çeşitli rakamlar telaffuz ediliyor ama resmi rakamlar Borsa'ya bildirilince ortaya çıkar. Yalnız şu bilgiyi vereyim, Emre'nin F.Bahçe'den 1.5 milyon eurodan daha az bir ücret alması bekleniyor.
 EMRE, ayrılırken 'En büyük hedefim futbolu F.Bahçe'de bırakmak' demişti. Para pazarlıkları yapılırken, 'Sen F.Bahçe'de futbolu bırakmak istiyorsun. F.Bahçelisin de. Sana ihtiyacımız var. Kapımız açık' dendi. Emre de tüm şartları kabul etti. Transfer bugün KAP'a bildirilecek ve resmiyet kazanacak. 
 ESAS SEBEP BAŞKAYDI
 MİLLİ futbolcunun F.Bahçe'den ayrılırken hocası Aykut Kocaman'la tartışma konusu sadece bahaneydi. Emre'nin yurtdışına gitmesini gerektiren esas sorun Türkiye'de çok yıpratılmasıydı. Avrupa'ya gidip kafasını dinlemek istemişti. Hatta Çağlayan'da Başkan Aziz Yıldırım'ı da ziyaret etmişti. 
 HOCASI Aykut Kocaman da olur verince transfere dün nokta kondu. Emre olayını araştırırken, F.Bahçe'nin Belhanda dışında bir transfer daha yapacağını duydum. İsmi sır gibi saklanıyor ama bunun da hafta sonuna kadar bitme ihtimali olduğu söyleniyor.
 Avrupa Ligi'nde oynamıyor
 F.Bahçe'ye yarım sezonluk aranın ardından dönen Emre, Avrupa'da yok. A.Madrid'le UEFA Avrupa Ligi'nde maça çıktı. UEFA kuralları gereği, bu sezon Sarı-Lacivertliler'in Avrupa macerasında yer alamayacak. Emre'nin mahrum kalacağı bir başka önemli konu da forma numarası.
 MEHMET Topal, F.Bahçe'ye transfer olduğunda Emre'yi telefonla arayıp, 'İzin verirsen 5 numaralı formayı giymek istiyorum' demişti. Emre de 5 numaralı formayı Milli Takım'dan arkadaşına verdi. 
 EMRE, Atletico Madrid'de ise 21 numaralı formayı giydi. 21 numara ise Selçuk Şahin'de bulunuyor. Emre, Atletico Madrid'de 6 Avrupa Ligi, 1 Süper Kupa, 7 La Liga ve 2 Kral Kupası'nda oynadı. Bu maçların 9'unda ilk 11'de sahaya çıktı. 16 maçta 2 gol ve 4 asistlik performans sergilerken 917 dakika sahada kaldı.
 Kocaman'a sarılmak istedi
 GEÇEN sezon 2-0 kazanılan Bursa maçında Cristian'la saha içinde kavga eden ve Aykut Kocaman'la da tartıştığı öne sürülen Emre, Atletico Madrid'e gidişini hızlandıran kadro dışı olayını yaşamıştı. Daha sonra Kocaman'dan özür dileyip affedilen milli futbolcu bu konu hakkında şunları söylemişti: 
 'HOCANIN yüzüne de söylediğim gibi, 'Bir gün teknik adamlık ve futbolculuk hayatlarımız bitebilir, o zaman karşı karşıya geldiğimizde size sarılmak isterim' diyerek özür diledim. F.Bahçeli olarak futbolu bırakmak isterdim. Hayatın neler getireceğini hesap edemezsiniz. Böyle bir ayrılık oldu.'