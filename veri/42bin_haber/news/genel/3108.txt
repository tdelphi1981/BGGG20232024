Her yıl 3.5 milyon $ harcayıp Türkiye'nin en iyi beyinlerine ücretsiz eğitim veriyor
Enver Yücel'in altı yıl önce 7 milyon dolar yatırımla kurduğu Bahçeşehir Fen ve Teknoloji Lisesi'nde Türkiye'nin parlak beyinleri ücretsiz okuyor. Yücel'in her yıl 3.5 milyon dolar bütçe ayırdığı okulun mezunları MIT, Standford ve Columbia gibi üniversiteler tarafından kapışılıyor. Genetikten mekatroniğe 17 laboratuvarı olan okulun öğrencileri 5 patent aldı, 10'u da yolda...
 Aylin LÖLE / İSTANBUL
 Dünyaya bilim adamı yetiştiren ABD'deki Thomas Jefferson Lisesi model alınarak kurulan Bahçeşehir Fen ve Teknoloji Lisesi, Türkiye'nin en iyi beyinlerini eğitmekle kalmıyor, onlara dünyanın en iyi üniversitelerinin kapısını da aralıyor. 'Thomas Jefferson Lisesi gibi bir eğitim kurumu Türkiye'de neden olmasın?' rüyasıyla altı yıl önce yola çıkan Bahçeşehir Uğur Eğitim Kurumları Başkanı Enver Yücel için bu okul, sosyal sorumluluk projesi. Yücel'in 7 milyon dolarlık bir yatırımla kurduğu Bahçeşehir Fen ve Teknoloji Lisesi'ne dereceye giren öğrenciler seçiliyor ve tek kuruş ödemeden özel bir eğitim aldıkları gibi harçlıkları da veriliyor. 
 EN YÜKSEK PUANLI OKUL!
 YÜCEL, 'Okulun oluşmasında en önemli yatırım laboratuvarlar. 17 farklı laboratuvar var. Öğrencilerin  yatılı olmasını arzu ettik ki daha fazla ders çalışabilme ortamı olsun, Türkiye'nin her yerinden öğrenci gelsin istedik. 7 milyon dolarlık yatırımın yanı sıra her yıl 3.5 milyon dolar harcıyoruz' diyor. Öğrenciler, SBS sınavındaki tercih sıralaması ve puanlarına göre okula kabul ediliyor. Yücel, Türkiye'nin en yüksek puanla öğrenci alan okulu olduklarını vurguluyor.
 Silikon Vadisi'nde görücüye çıktılar
 BAHÇEŞEHİR öğrencilerinin geçen yıl TÜBİTAK'ın Araştırma Projeleri Yarışmasında birinci olan  'Ultrasonik İşitme Cihazı' projesi Silikon Vadisi'nde de görücüye çıktı. Şakir Oktay Gür, Yerdan Bostan, Naz Geyikçi ve Burak Ceyhun Karaca, Silikon Vadisindeki ilk sunumlarını Bahçeşehir Üniversitesi San Fransisco Kampüsü'nde bölgenin ileri gelen CEO ve şirket sahiplerine yaptılar. İkinci sunumlarını da California Berkeley Üniversitesi'nin girişimcilik üssü olan Skydeck Accelerator'da konunun uzmanları ile görüştüler. Son olarak da Stanford Üniversitesi Robotik Laboratuvarına bu yıl Bahçeşehir Koleji Fen ve Teknoloji Lisesi'nden mezun olup burslu olarak Stanford Üniversitesini kazanan öğrenci İskender Kuşhan ile birlikte giderek burada ürünlerinin geliştirilmesinde kullanmayı planladıkları bazı teknolojileri incelediler ve test ettiler.
 Burs kazanıp ABD'ye gittiler
 'MEZUNLARIMIZ dünyanın en iyi üniversitelerine girsin istedik' diyen Yücel,  şunları söylüyor: 'Bazı öğrenciler yurtdışında kısmi ve tam burslu olarak kabul gördü. Şu anda MIT'de,  Stanford'da, Columbia'da tam burslu ve kısmi bursla okuyan öğrencilerimiz var. Kısmi burs alan öğrencilerimize de destek sağlamayı sürdürdük.'
 ABD ve Rusya'yı örnek aldı
 'BEN bir eğitimciyim ve eğitimle ilgili dünyadaki gelişmeleri takip ediyorum. Türkiye, kalkınmakta olan bir ülke ve teknoloji ile ilgili ürünler ve projelerimizin olması gerekiyor. Teknoloji ve bilim adamı yetiştirmenin çok daha erken yıllarda yapılması gerektiğini gören ülkeler bu tür liseler kurmuş. ABD'de, Rusya'da 40 yıl önce kurulmuş liseler var. Bu okullardan biri de Thomas Jefferson High School.  Biz de Thomas Jefferson gibi bir okul için yola çıktık. Kuruluş aşamasında prosedürlerde çeşitli zorluklarla karşılaştık ancak zamanın Milli Eğitim Bakanı Hüseyin Çelik bize çok destek verdi.
 10 OKULA DAHA  İHTİYAÇ VAR
 KURDUĞU okulun Türkiye'de bir model oluşturduğunu belirten Yücel, 'Bu model denendi ve görüldü ki sonuçları mükemmel. Ama bu bir kişinin yapabileceği bir iş değil. Bu tür okullar devlet desteği mutlaka almalı. Şimdi yetkililer bu modeli müfredatı inceleyip Türkiye çapında sayısını en az 10'a çıkartmalı. Çeşitli bölgelerde benzer okullar açılmalı' diyor. Yücel'in önerileri ise şöyle: Teknokentlerimizde bu liseler mutlaka açılmalı. Teknokentler üniversite ile birlikte kurulduğundan bu okullara üniversite desteği de araştırmacı desteği de olacaktır. Bizim bu lisenin derslerinin yüzde 20'sine Bahçeşehir Üniversitesi öğretim üyeleri giriyor.
 HAYATA DA HAZIRLIYORUZ
 BAHÇEŞEHİR Fen ve Teknoloji Lisesi öğrencileri, sosyal sorumlulukla da yakından ilgili. Öğrenciler çok sayıda projede gönüllü rol aldığı gibi, kendi okullarıyla da birlikte projeler yapıyor. Yücel, 'Öğrencilerimizi hayata hazırlamalıyız. Sosyal sorumluluk duyguları gelişsin, dünyayla barışık bireyler olsun, sanatla, sporla, bilimle ilgilensinler istiyoruz'diyor.
 Altı yılda beş patent
 YÜCEL altı yıllık geçmişe sahip bir okul olmamıza rağmen beş patentimiz var, 10 patent de yolda. Bu her şeyi anlatıyor zaten. Öğrencilerimiz projelerinin değer bulması konusunda Silikon Vadisi'nde StartUp şirketleri ile görüşebiliyor. Bu olanağı da biz sağlıyoruz' diyor.
  