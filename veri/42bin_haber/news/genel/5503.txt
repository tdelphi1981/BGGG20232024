Katolik dünyası istifa şokunda
Vatikan'ın ruhani koltuğu, 600 yıl sonra istifayla sarsıldı. 'Panzer' lakaplı Papa 16. Benedictus, ilerleyen yaşını gerekçe gösterdi ve ay sonunda istifa edeceğini açıkladı
 Valere papa * 
 *Hoşçakal Papa
 Dünyadaki yaklaşık 1.5 milyar Katolik şokta. Papa 16. Benedictus, 'ilerleyen yaşı nedeniyle fiziki ve zihni melekelerinin zayıfladığı'nı gerekçe göstererek istifa edeceğini açıkladı.
 İtalyan Haber Ajansı ANSA'nın dün öğle saatlerinde 'Papa'nın 28 Şubat'ta istifa edeceği' haberi kısa süre sonra Katolik Kilisesi tarafından doğrulandı. Yazılı açıklama yapan Papa 16. Benedictus da, kararı tamamen 'özgür iradesiyle' aldığını ve ilerleyen yaşı nedeniyle kiliseye liderlik edecek gücü kalmadığını söyledi. Papa 'Tanrı'nın karşısında vicdanımla defalarca hesaplaştıktan sonra, ilerleyen yaşım nedeniyle gücümün bu görev için yeterli olmadığına emin oldum' ifadelerini kullandı. 
 Papa 2. Jean Paul'ün ölümünün ardından 2005 yılında seçilen ve tarihteki 265. Papa olan 86 yaşındaki 16. Benedictus, görevini resmen 28 Şubat akşamı 20.00'de bırakacak.
 Son tweet: Günahkarız
 Twitter'da 1.5 milyon takipçisi bulunan Papa, son tweet'ini önceki gün attı: 'Tanrının merhametinin kudretli gücüne inanmalıyız. Hepimiz günahkarız ama onun lütfu bizi yeniler.'
 Yahudiler için dua
 Papa 16. Benedictus, Nazi Almanyası'nın uyguladığı soykırımın simgeleştiği Auschwitz'e gitmişti. Asıl adı Joseph Aloisius Ratzinger olan 'Panzer' lakaplı Papa, hayatını kaybeden Yahudiler için dua etmişti.
 Beyaz duman beklenecek
 Papa öldüğünde ya da istifa ettiğinde Katolik Kilisesi ve Vatikan 'Kardinaller Heyeti' tarafından yönetiliyor. Kardinaller Enstitüsü yöneticisi, Papa öldüğünde kardinalleri Sistine Şapeli'nde toplantıya çağırıyor. Kardinallerin toplantısı papanın ölümünden sonra en geç 20 gün içinde başlıyor. Papalık seçiminde adet, bir adayın üçte iki çoğunluğundan bir fazla oy almasıdır. Ancak 12 - 13 gün sonunda hala kazanan belirlenememişse, çoğunluğun oyunu alan papa seçilir. Seçimde yaklaşık 120 kardinal oy verir. Eğer kazanan yoksa, oy pusulaları her sayımdan sonra siyah renk veren bir kimyasal eklenerek yakılır. Vatikan Sarayı'nın çatısından süzülen siyah-beyaz duman St. Peter Meydanı'nda bekleyenlere papanın henüz seçilemediğini işaret eder. Yeni papa seçilince de sadece oy pusulaları yakılır. Çıkan beyaz duman Katoliklere yeni papanın müjdesini verir.
 Yeni papa kim olacak?
 Papa 16. Benedictus'un istifa edeceğini duyurmasının ardından yeni seçilecek Papa'yla ilgili muhtemel adayların isimleri de ortaya çıkmaya başladı. İngiliz Guardian gazetesi, Papa 16. Benedictus'un koltuğuna oturacak en güçlü adayın Ganalı Kardinal Peter Turkson olduğunu iddia etti. Haberde, siyahi bir Papa için 'doğru vakit' olduğu dile getirilirken, Turkson'un Papa 16. Benedictus tarafından 2009'da Papalık Adalet ve Barış Konseyi Başkanı seçildiği hatırlatıldı. Turkson, kısa süre önce yaptığı açıklamada, Avrupa'da Müslüman nüfusun artışı sebebiyle Fransa'nın 40 yıl içinde bir İslam cumhuriyeti haline geleceğini söylemişti. Ayrıca birçok internet sitesinde yeni Papa'nın kim olacağına ilişkin bahisler açıldı. Paddy Power'ın bahis oranlarında ilk üçte iki siyahi kardinal yer aldı. Kardinal Marc Quellat 5/2 oranıyla ilk sırada yer alırken, Nijeryalı Francis Arinze 3/1 oranıyla ikinci, Turkson ise 4/1 oranıyla üçüncü sırada bulunuyor.
 İLKİ 235 YILINDA
 İstifa eden ilk papa olan St. Pontian Roma İmparatoru Maximinus Thrax'ın baskısıyla 235 yılında görevi bırakıp sürgüne gönderildi. 1406'da Katolik Kilisesi üç Papa'ya sahipti. İkisi istifa etti, biri sürgüne gönderildi, sonunda 5. Martin 1415'te papa oldu.
 Sultanahmet'e gelmişti
 Papa 16. Benedictus, 2006 yılının sonlarında Türkiye'ye de gelmişti. Başbakan Recep Tayyip Erdoğan ile biraraya gelen Papa, 30 Kasım 2006'da Sultanahmet Camii'ni ziyaret etmiş, İstanbul Müftüsü Mustafa Çağrıcı'nın çağrısıyla kıbleye dönüp dua etmişti. Ayasofya'yı da gezen Papa, dua etmeden buradan ayrılmıştı.
 Eski Nazi
 Alman olan Papa 16. Benedictus, Nazi döneminde Hitler Gençliği adlı grupta yer aldı. O dönem bu oluşuma girmek, 14 yaşını bitiren her erkek için yükümlülüktü. Ratzinger Nazi ordusunda da zorunlu olarak görev almıştı.
 
 Papa'nın en önemli ayrıntılarından biri kırmızı ayakkabılarıydı. Ayakkabıların Prada değil, Adriano Stefanelli adlı bir kunduracının imalatı olduğu ortaya çıktı