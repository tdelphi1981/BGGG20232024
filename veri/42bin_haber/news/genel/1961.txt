FT: Türkiye cambaz ipinde yürüyor
Financial Times “Siyaset, Türkiye’nin ticari bağlarını tehdit ediyor.”
 Irak merkezi hükümetinin Enerji ve Tabii Kaynaklar Bakanı Taner Yıldız’a Erbil’e iniş iznini vermemesinin Türkiye’nin “yürüdüğü siyasi ve ekonomik cambaz ipine vurgu yaptığı” yorumları yapılıyor. Financial Times gazetesi, siyasetin Türkiye’nin ticari ilişkilerini tehdit ettiğini savunarak “Bir bakıma Ankara, Atina ile Şam, euro bölgesindeki ekonomik kriz ile Ortadoğu’daki siyasi kriz arasında sıkışmış durumda” görüşünü öne sürdü.
 Ekonomi gazetesi Financial Times “Siyaset, Türkiye’nin Ticari Bağlarını Tehdit Ediyor” başlığını kullandığı haber analizinde “Türkiye’nin Enerji Bakanı’nın bu hafta Kuzey Irak’taki bir petrol ve gaz konferansına uçmasına izin verilmediğinde, ülkesinin yürümek zorunda kaldığını siyasi ve ekonomik cambaz ipine vurgu yaptı” diye yazdı.
 Bağdat’ın kararının daha geniş bir eğilimin bir parçası olduğunu savunan gazete, “Bir bakıma  Ankara, Atina ile Şam, euro bölgesindeki ekonomik kriz ile Ortadoğu’da siyasi kriz arasında sıkışmış durumda” sözlerini kullandı.
 İngiliz gazetesi, AB ekonomisine olan “bağımlılığını azaltmak isteyen” Türkiye’nin yeni pazarlar için güneyine ve doğusuna yönelirken bu bölgelerdeki ülkelerin bazılarıyla diplomatik ilişkilerin bozulduğunu öne sürdü.
 Gazete, “Kötü siyasetin, bu ticari bağları bozması riski mevcut” iken Türkiye’nin “ekonomik başarı öyküsü üzerinde siyasi bir soru işareti” bulunduğu görüşünü dile getirdi.
 -“SİYASİ RİSKTE KAYMA”-
 Haberde, son beş yılda AB’nin Türkiye’nin dış ticaretindeki payının yüzde 57’den yüzde 38’e düşerken Ortadoğu ve Kafkas ülkelerinin toplam payının katlanarak yüzde 28’e çıktığına dikkat çekildi.
 FT, bu çerçevede gelecek yıl Irak’ın, Almanya’yı geride bırakarak Türkiye’nin en büyük ihraç piyasası olması beklendiğini kaydederek İran’ın milyarca dolar değerindeki altın alımları nedeniyle bu yıl Türkiye’nin ikinci büyük pazarı haline geldiğine de işaret etti.
 Ancak, siyasi riskte bir kaymanın söz konusu olduğunu savunan gazete, bunun bir örneği olarak son dönemde Başbakan Recep Tayyip Erdoğan ile Irak Başbakanı Nuri El Maliki’nin karşılıklı olarak ülkelerinde “iç savaş” öngörüsünde bulunduklarını yazdı.
 -“TÜRKİYE’NİN YÖNELİŞİNİ BÜYÜK GELİŞMELER KARMAŞIKLAŞTIRIYOR”-
 Diğer taraftan İran’a altın ihracatının fazla sürmeyebileceği uyarısında bulunan FT, bu ticaretin dikkat çekmemek için şimdiden BAE gibi üçüncü ülkelere kaydırılmaya başlandığına, ABD Senatosu’nun da altın satışını durdurmayı amaçlayan yasal düzenlemelerine destek verdiğine dikkat çekti.  
 Financial Times, Türkiye’nin güney ve doğuya yönelişini, Sünni-Şii ayrışmalarının sertleşmesi ve İngilizler ve Fransızların çizdiği sınırların gerilim altına girmesi olmak üzere bölgedeki iki büyük gelişmenin karmaşıklaştırdığını öne sürdü.
 Bu bağlamda Bakan Taner Yıldız’ın Erbil sehayatının hassasiyetinin gerçek nedeninin belki planlanan Kuzey Irak-Türkiye boru hatlarının Iraklı Kürt bölgesinin siyasi bağımsızlığını hızlandırabilecek olmasından da kaynaklandığı yorumunun da yapıldı.
 -“İRAN TÜRKİYE’Yİ KULLANIYOR”-
 İran’ın yaptırımlarından kaçmak için Türkiye’yi kullandığına ilişkin “bol” işaretlerin bulunduğunu savunan FT, bu yılın ilk dokuz ayında Türkiye’de 651 İranlı şirketin kurulduğuna dikkat çekti.
 Ancak altın satışlarında olduğu gibi bu eğilimin sürdürülebilirliğinin de şüpheli olduğunu savunan gazete, Başbakan Erdoğan Türkiye’nin İran’a gaz alımlarını kesme lüksünün bulunmadığını söylese de Türkiye’nin geçmişte reddettiği yaptırımlara sonunda uyduğunu vurguladı.
 -“TÜRK İŞADAMLARI, ORTADOĞU’DA BELİRSİZ BİR GELECEKLE KARŞI KARŞIYA”- 
 İngiliz gazetesi, “Bütün bunlar, Türkiye’nin işadamlarının, Ortadoğu’da belirsiz bir gelecek ile karşı karşıya olduğu anlamına geliyor” savını da dile getirdiği  haber analizine şu değerlendirmesi ile son verdi:
 “Nasıl Ankara’nın bölge ile daha büyük diplomatik angajmanı riskler içeriyorsa, ekonomik odaktaki kayma da riskler içeriyor. Arap dünyasındaki çalkantılar arasında büyük bir soru, bu oynak zeminde ekonominin siyasete baskın çıkıp çıkmayacağı veya Ankara’nın ticaret rüyasının, hayal aleminden uyanıp uyanmayacağıdır.”
 ANKA