Borsa İstinye'de kalacak
İstanbul Menkul Kıymetler Borsası (İMKB) Başkanı İbrahim Turhan, planlarının İstinye'de kalmak üzerine olduğunu belirtti.
 AA muhabirinin İMKB'nin taşınması ile ilgili sorularını yanıtlayan Turhan, İstinye'deki mevcut borsa binasının Borsa İstanbul'a tahsisli olarak Hazine'ye devredileceğini, dolayısıyla Borsa İstanbul yönetiminin burada kalmak istediği taktirde binanın kullanım haklarının kendilerinde olacağını ifadeetti.
          
 Turhan, İstinye'deki binanın değil, İMKB'nin gelir-gider farkıyla daha sonra ilave olarak alınan arazisinin TOKİ'ye devredileceğini söyledi.
          
 İstanbul'un finans merkezi olma projesinin, ''Ataşehir finans merkezi'' olarak algılandığını dile getiren Turhan, ''Bu yanlış. Tüm finans kuruluşlarının Ataşehir'de toplanması söz konusu değil. Eğer Borsa İstanbul İstinye'den taşınmak isterse bina Hazine'ye geçecek, ama bizim planlarımız İstinye'deki kampüste kalmak üzerine'' dedi.
          
 -TOKİ Milli Eğitim Bakanlığı'yla birlikte hareket edecek-
          
 İstinye'deki bina dışında sahip olunan arazinin sonradan İMKB'nin gelirleriyle alındığını hatırlatan Turhan, İMKB'nin şimdiye kadar eğitime yaptığı katkıların herkes tarafından bilindiğini söyledi. Turhan, şunları kaydetti:
          
 ''Sermaye Piyasası Kanunu tasarısı hazırlanırken de görüşümüzü bu yönde bildirdik. Biz gayrimenkul araştırma-geliştirme ve değerlendirmeden anlamayız, bunu yapacak olan kurum TOKİ olmalıdır. Yasa tasarısında açıkça ifade edildiği gibi bu araziyle ilgili yapılacak tüm proje gelirleri eğitim konusunda harcanacak. Dolayısıyla aslında biz şimdiye kadar yaptığımızdan farklı bir şey yapmıyoruz. Burada yapılacak projelerle ilgili olarak da TOKİ ile Milli Eğitim Bakanlığı arasında protokol yapılarak detaylar belirlenecek.''
 AA
  