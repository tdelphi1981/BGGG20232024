'O böcekler' Antiterör Fuarı'na katılmak için İstanbul'a geliyor
Her yıl yüzde 100 büyüyen Antiterör Fuarı ilk kez İstanbul'da... CNR tarafından düzenlenecek fuarda böceklerden sinyal kesicilere, veri güvenliğinden özel giysilere kadar binlerce ürün olacak. 'Davalarla çok zaman kaybettik artık işimize bakacağız' diyen CNR Başkanı Erem, 25 yeni fuar yapacak
      Esin GEDİK / İSTANBUL
 İstanbul Ticaret Odası ile yaşadığı hukuk süreci sona eren CNR Holding Başkanı Ceyda Erem 2013'ü 'atak yılı' olarak seçmiş. 'Artık davalar geride kaldı, bu süreçte fuarcılık anlamında çok zaman kaybettik, artık işimize odaklanacağız' diyen Erem, 5 yıl içinde Türkiye'yi bölgenin en büyük fuar merkezi yapma iddasında. Bu yıl 25 yeni fuara imza atacaklarını söyleyen Erem 'Türkiye'de ilk kez sağlık, antiterör, kentsel dönüşüm, belediyecilik fuarları düzenleyeceğiz' dedi.  
 DÜNYADA özellikle de Avrupa ve ABD'de fuarların kan kaybetmesine karşın her yıl yüzde 100 büyüyen iki fuardan birinin antiterör fuarı olduğunu kaydeden Erem şöyle devam etti: Yetkililer antiterör ismininin kullanılmasını istemediği için fuarın adını Homeland Security olarak değiştirdik. Dinleme cihazlarından kameralara, özel savunma sistemlerinden zırhlı araçlara kadar güvenlik ile ilgili tüm şirketler bu fuarda yer alacak. 
 6 HAZİRAN'DA başlayacak olan fuara İçişleri Bakanlığı, Emniyet Müdürlüğü ve İstanbul Valiliği destek veriyor hatta Emniyet Müdürlüğü de özel gösteri ve oturumlar yapacak. Erem, fuarın hem bölgedeki ülkelerin hem de vatandaşların ilgisini çekeceğini düşünüyor.
 Sağlık Fuarı başlıyor
 CNR'IN bu yıl imza atacağı ve 10 Ocak'ta başlayacak olan Sağlık Fuarı'na Irak, Libya ve Kıbrıs sağlık bakanları da katılıyor. Libya'nın hastane yatırımına 30 milyar dolar ayırdığını söyleyen Ceyda Erem 'Libya sağlık bakanı 30 kişilik ekiple geliyor. Irak da sağlık yatırımlarına büyük önem veriyor. Fuar hem yurtdışına açılmak isteyen sağlık sektörü hem de sağlık turizmi açısından büyük fırsatlar barındırıyor. Eylül ayında ikincisini yapacağız' dedi.
 Nihayet çatı yapılıyor
 CNR, binalarının eskimesi, çatının su akıtması nedeniyle önceki yıllarda bazı fuarları kaybetmişti. Hatta Ceyda Erem bile bir fuarda düşerek ayağını kırmıştı. Erem, bugüne kadar onarımları binaların sahibi olan İTO'nun yapması gerektiğini söylüyordu ancak karar değiştirerek tamirata başlamış. 'Proje 10 gün içinde bitecek, çatıyı tamamen yeniliyoruz. Zaten tuvaletler ve diğer yerlerin yenilemesine de başladık' dedi.
 Belediye ve kentsel dönüşüme özel fuar
 CNR bu yıl ilk kez 'şehircilik ve kentsel dönüşüm ile yerel yönetimler fuarı da düzenleyecek. Yerel yönetimler fuarının şimdiden büyük ilgi gördüğünü belirten Erem 'Sosyal Demokrat Belediyeler Birliği fuar salonlarından birini kiraladı. AKP'li belediyelerle de görüşüyoruz sanıyorum onlar da 2 salon kiralayacaklar' dedi.
 EREM, İTO İLE BARIŞ İMZALADI
 ANIMSANACAĞI üzere Dünya Ticaret Merkezi ile CNR arasında uzun zamandır hukuk mücadelesi yaşanıyordu. Aynı zamanda Dünya Ticaret Merkezi Başkan Yardımcısı olan İTO Başkanı Murat Yalçıntaş hakkında mahkeme heyetini etkilemek için rüşvet verdiği iddiasıyla dava açılmıştı. 2012'nin son günlerinde görülen davada Yalçıntaş, 'deliller yasadışı yollarla toplandığı' gerekçesiyle beraat etmişti. Erem, İstanbul'a Yalçıntaş ile aynı uçakta döndüklerini söyleyerek 'Kendisine karardan çok memnun olduğumu söyledim. Murat beyin ceza almasına üzülürdüm' bilgisini verdi.
  