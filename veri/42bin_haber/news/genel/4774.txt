Taşıma karla Snowboard
Dünya Gençler Kayak Şampiyonası'na hazırlanan Erzurum'da 'kar sıkıntısı.' Projedeki hata yarışmayı tehlikeye soktu
  
  
 Yılın büyük bölümünü beyaz örtü altında geçiren Erzurum'da yine kar kriziÖ 2011'deki Üniversitelerarası Kış Oyunları öncesinde yaşanan kar sıkıntısı, Mart ayında Palandöken'de düzenlenecek olan Dünya Gençler Kayak Şampiyonası'nı da tehdit ediyor. 10 milyon TL'ye yaptırılan suni kar sisteminin göletleri proje hatası yüzünden su tutmuyor. 
 SAMANDAN PİST
 GEÇTİĞİMİZ hafta pistleri incelemek için Erzurum'a gelen Uluslararası Kayak Federasyonu (FIS) heyeti, raporunda kar eksikliğine dikkat çekti. Raporun ardından harekete geçen Gençlik Hizmetleri ve Spor İl Müdürlüğü çalışmalara hemen başladı. Şampiyonaya kadar Dedeman Oteli'ne ait tek gölete tankerlerle 10 bin metreküp su taşınacak. Bu suyla suni kar üretimi yapılarak pistler hazır hale getirilecek.
 SKI Cross yarışı için gereken 'tümsekli pist' ise, kar yetersiz kalsa bile samanla takviye yapılarak oluşturulacak. 
 ÖTE yandan şampiyonaya şimdiden 13 ülkenin başvuru yaptığı öğrenildi. Yarışmaların kar sorunu yüzünden ertelenmesi halinde bu ülkelere Türkiye Kayak Federasyonu'nun yaklaşık 500 bin Euro civarında tazminat ödeyeceği de bildirildi. Dünya Gençler Snowboard Şampiyonası'nın iptal edilmesinin, Türkiye'nin 2020 Yaz Olimpiyatları adaylığına da olumsuz etki yapacağı belirtiliyor.
 LEVENT AKPINAR