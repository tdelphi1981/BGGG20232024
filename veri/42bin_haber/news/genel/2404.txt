O ilanın sahibi konuştu
Polat Alemdar için taziye ilanı veren iş adamı: Hayranıyım, espri yaptım.
 ‘Kurtlar Vadisi Pusu’ dizisinin son bölümünde Necati Şaşmaz’ın oynadığı ‘Polat Alemdar’ karakterinin vurulması üzerine yerel bir gazetede müstear isimle tam sayfa taziye yayınlayan Şanlıurfalı iş adamı, ilanı sosyal medyada gündemde olması nedeniyle espiri amaçlı verdiğini söyledi. Yerel gazeteye verdiği ilanın ulusal medyada yankı bulmasına şaşırdığını da ifade eden iş adamı, reklam yapma gibi bir derdiği olmadığını, buna kanıt olarak da müstear isim kullanmasını gösterdi.
 Bu sezon ekranda 10. yılını kutlayan ‘Kurtlar Vadisi Pusu’ dizisinin son bölümünde Necati Şaşmaz’ın oynadığı ‘Polat Alemdar’ karakteri, Suriye’de keskin bir nişancı tarafından vuruldu. Ardından içinde bulunduğu evde patlama meydana geldi. Fenomen karakter ‘Polat Alemdar’ın ölüp ölmediği ise büyük merak konusu oldu. Dizideki ‘Polat’ karakterinin hayranı olan Şanlıurfalı iş adamı Abdullah Fidan, ‘Ozan Demir’ müstear adı ile yerel gazeteye ilan vererek başsağlığı mesajı yayınladı.
 Diziyi yayına başladığı ilk yıldan bu yana izlediğini dile getiren Fidan, Polat’ın hayranı olduğunu belirtti. Fidan, Polat Alemdar karakterine hayat veren Necati Şaşmaz'ı kişiliğinden dolayı da beğendiğini kaydetti. 
 İş adamı Abdullah Fidan, beklemediği bir tepki gördüğünü söyledi. Espiri yapmak için ilan verdiğini aktaran Fidan, “Polat Alemdar’ın senaryo gereği öldüğünü biliyoruz. Ancak film bitirilecek mi diye de endişe duyduk. Çok beğendiğim bir karakter. Bende 500 lira karşılığında ilan vererek espiri yapmaya çalıştım. Fakat bu kadar yankı uyandıracağını hiç sanmıyordum. Neticede yerel bir gazeteye ilan verdiğim için 'Urfa içerisinde kalır' diye düşündüm, ulusal basında bu kadar yankı uyandırması beni çok şaşırdı.” ifadelerine yer verdi.
 İlanın reklam amaçlı olmadığının da altını çizen Fidan, ‘reklam amaçlı olsaydı kendi ismimi yazardım” diyerek reklam amaçlı ilan vermediğini kanıtlamaya çalıştı. Fidan, "Son günlerin de çokça tartışılan bir konu idi. Bende esprili bir yaklaşım sergiledim. Bazı çevreler reklam için bunları yaptığımı düşünebilir. Ama kesinlikle reklam amaçlı değildi. Olsaydı zaten müstear isim kullanmazdım. Hatta bir doktor arkadaş adına ilan verecektim 'sonra rahatsız olur' diye onun ismini kullanmadım.” şeklinde konuştu.
 Gazetedeki tam sayfa ilanın bedeli ise 500 lira. Bu arada dizinin ilk bölümlerinde Oktay Kaynarca’nın oynadığı ve vurularak öldürülen ‘Süleyman Çakır’ için de taziye mesajları yayınlanmış, gıyabi cenaze namazı kılınmıştı.
 
 Gazetenin 4. sayfasında tam sayfa yayınlanan baş sağlığı ilanının metni ise şöyle: “Değerli büyüğümüz, fikir ve aksiyon adamı, örnek ve mümtaz şahsiyet, vatanı için gecesini gündüzüne katıp, Irak’tan, Filistin’e, oradan Suriye’ye mücadelesini sürdüren kahramanımız, ağabeyimiz Polat Alemdar’ı Suriye cephesinde hain bir pusuda kaybetmiş bulunmaktayız. Fikirleriyle ufkumuzu açan, içimizdeki vatan ve millet aşkını pekiştiren değerli ağabeyimiz Polat Alemdar’a Yüce Allah’tan rahmet, ailesine, yakınlarına ve sevenlerine başsağlığı ve sabr-ı cemil diliyorum.” 
  