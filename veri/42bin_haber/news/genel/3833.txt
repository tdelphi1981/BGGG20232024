Commodore oynarken dünya devi oldular
Almanya'da yaşayan üç kardeş Crytek şirketini kurdular, oyun dünyasını Crysis ile kavurdular. Geliştirdikleri CryEngine motoru en iyi grafik motoru olarak dünyaca kabul görüyor. 20 milyon euro'luk yatırımla İstanbul ofisi açıldı, oyunlar yolda.
 Cevat, Faruk ve Avni Yerli, Giresun'dan Almanya'ya göçen işçi bir ailenin çocukları. Babalarına yalvara yakara bir Commodore 64 aldırtmışlar. Babaları 'Oğlum bu bilgisayar işe yarıyor mu?' diye sorunca da, 'Yarayacak, baba' cevabını vermişler. Şu an şirketin CEO'su olan Cevat Yerli, 1980'lerde o bilgisayarda Commodore 64 için oyunlar yapmaya başlamış. Faruk Yerli'yse Pazarlama ve Ekonomi yüksek lisansına sahipken oyun aşkı hiç bitmeyince, 2000'de Cevat Yerli'nin yeni kurduğu Crytek'e katılmış. Danışmanlık ve Planlama şirketlerinde genel müdürlük yapan Avni Yerli'nin de katılımıyla Crytek büyümeye başlamış. Aynı yıl bir aile şirketine dönüşen Crytek, bugün dünya çapında büyük ünü olan Crysis ve FarCry gibi oyunlara imza attı.
 2000 yılında Türkiye'deki oyun pazarının 500 bin dolar hacmi olduğuna, korsan ürünlerin yüzde 99.9'a kadar varan piyasa payına dikkat çeken şirketin İstanbul Genel Müdürü Serhat Bekdemir, şimdiyse çeşitli devlet kurumlarının verdiği desteklerle sektörün o günden bugüne yaklaşık 500 milyon euro'luk bir hacme ulaştığına dikkat çekiyor ve Türkiye'nin bölgenin en önemli üreticilerinden biri olacağını düşünüyor.
 
 EĞİTİM AYRIMI YOK 
 Sektörün büyümesi ve bu boyutlara ulaşması, her zaman Türkiye'de çalışmak isteyen Crytek için doğru zamanlamayı yaratmış. Cevat Yerli; Frankfurt, Kiev, Şanghay, Budapeşte, Seul, Nottingham ve Sofya stüdyolarının ardından açılan İstanbul stüdyosunun, Türkiye'yle sınırlı kalmayıp, şirketin Ortadoğu ve Kuzey Afrika'daki merkezi olacağını söylüyor. Önümüzdeki 5 yılda, 20 milyonluk bir yatırım sadece İstanbul ofisine yapılacak ve ofis aynı zamanda bir eğitim merkezi gibi kullanılacak. Yerli, 'Lise mezunu, üniversite mezunu, master yapmış diye bir ayrımımız olmayacak, hayal gücü ve vizyona göre elemanlar yetiştirip istihdam sağlayacağız' diyor ve Türk sineması için görsel efektler konusunda çalışmaları olabileceklerini de ekliyor.
 Crytek'in tüm oyunlarını Türkçeleştirmesi, Türkçe oyuna hasret bilgisayar tutkunları için de önemli. Daha önce dublajlarda İpek Tuzcuoğlu, Ayça Bingöl, Polat Alemdar'ın sesi olarak bilinen Umut Tabak gibi profesyonel seslerle çalışan şirket, Crysis 3'te de yine Türkçe dublaj seçeneği sağlayacak. Ayrıca şu an için somut bir şey olmasa da, Faruk Yerli 'Türkiye'nin geniş bir tarihi var, bunları kullanmak istiyoruz' diyor. 
 EA Sports, Ubisoft ve Amazon gibi dev ortaklarla çalışan şirketin bir önemi de kendi geliştirdikleri grafik motoru CryEngine 3 grafik alanında çok daha farklı ve üstün bir performans sağlaması.
 Bu çalışmalarla birlikte merkezi tamamen Türkiye'ye taşımayı bile düşündüklerini, ters beyin göçünü teşvik edeceklerini söyleyen Yerli kardeşler, Crysis 3 ve Warface ile yine Türkçe içerikli oyunlar oynamamıza imkan sağlayacak.
 × Kaan Kavuşan