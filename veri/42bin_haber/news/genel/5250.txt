Dersi kaçırana “video" formülü
Derse gelmeyen öğrenciler için e - ders sistemi başlıyor...
 Talim ve Terbiye Kurulu Başkanı Emin Karip, “derse gelmeyen" öğrencilerin internet üzerinden videolarla dersi takip etmelerine yönelik “e-ders" sistemi üzerinde çalıştıklarını söyledi.
 Karip dün Antalya’da Türkiye Özel Okullar Birliği Derneği tarafından düzenlenen, “12. Geleneksel Eğitim Sempozyumu"nda konuştu.
 Bakanlığın üzerinde çalıştığı e-ders sistemi hakkında bilgi veren Karip şunları aktardı:
 "Öğrenciler için üretilmiş bilgilerin elektronik sistem içinde sunulması gerekiyor. Elektronik içerikler sunuyoruz fakat bu elektronik içeriği iyi yönetemezsek internet dünyasında kayboluruz. Doğru ve güncel bilgiye ulaşmak gerçekten zor. Bir arama yapınca milyonlarca sonuç çıkar nasıl ayıklayacağız. Bu sistem içinde e-müfredat içinde bu sistematik sağlanacak bilgi kirliğinin önüne geçebiliriz. Bilgi kontrol etmek gerçekten faydaları olmakla birlikte riskli bir konudur. Bilgiyi kontrol eden öğretmen, öğrencinin o sistem üzerinden neye ulaşacağını kontrol ediyor. Burada katı davranırsanız bu teknolojiden faydalanamazsınız. Burada esnek yapı olmalı."
 DERSE GELMEYENE E-DERS
 Öğrenci o anda dersi kaçırabilir, gelemeyebilir ama dersi telafi edebilir. Bu sistemde dersler olabilir. Videolar olabilir. Farklı elektronik içerikler olabilir. Bu sisteme kadar öğrenci öğretmen ve veli ihtiyaçlarını karşılayacak sosyal eğitim platformu bir takım sınırlılıklar varsa da 8 ay içinde sistem gelişecek materyaller artacak. Şu anda sistemde 44 bin görsel materyal var. 2 bin işitsel materyal 400 bilim ve teknik dergisi var. Şu anda yeni dergi anlaşmaları yapılıyor. Çocuklara ulaşım sağlanacak. Bilim ve teknik dergisi artık burada ücretsiz olacak. 2 bin eğitsel video var. 400 e-kitap 50 e-içerik portalı var. E-içerik ile ilgili çalışmalar devam ediyor. Özel okullar için erişimi için altyapı oluşturuluyor. Sanırım önümüzdeki sürede 2-3 ay zaman içinde bu da gerçekleştirilebilir.
 Türkiye Özel Okullar Birliği Derneği Genel Başkanı Cem Gülan da toplantıda, özel okulların talep ve önerilerini şöyle sıraladı:
 MÜFREDAT HAFİFLETİLMELİ: Tüm kademelerde müfredat hafifletilmeli, hedefler azaltılmalı, haftalık ders saatlerinin üst düzey eğitim performansı sergileyen ülkeler seviyesine çekilmesini, temel kazanımlara daha fazla zaman ve imkan ayrılmasını savunmaktayız. Okul çeşitliliği azaltma çalışmaları çerçevesinde, Fen, Sosyal Bilimler ve Anadolu liseleri muhafaza edilmesinden yanayız. Ancak öğrenci profilleri, amaçları ve vizyonları gereği bunların sayıları çok kısıtlı kalmalıdır. Politik sebeplerle sayı artırımına gidilmemelidir. Bu güzide okullara ve özel okullara giriş sınavla gerçekleştirilmelidir ama giriş sınavları sağlıklı ölçme ve değerlendirme ile yapılmalıdır.
 NOT SİSTEMİ ADİL OLMALI: Sınavların kalkması için öğrencilerin kademeler arası geçişlerinde (örneğin 5 yıllık) geçiş dönemi belirlenmeli ve bu dönemin sonunda okul notları kullanılmalıdır. Bu  5 yıllık süreçte uygulanan notlama sisteminin ulusal ölçekte güçlendirilmeli, daha adil ve dürüst olması için çalışmalar yapılmalıdır.
 OKUL İDARELERİNE ÖZGÜRLÜK TANINMALI: Tüm dersler için ulaşılması gereken asgari hedefler ve ders saatleri belirlenip bunun dışında okul yönetimlerine ve yerel yönetimlere özgürlük tanınmalıdır. Tüm özel okulların kabusu olan e- okul sisteminde esneklik sağlanmalı ta da özel okullar bu sistemin dışına çıkma hakkı tanınmalıdır.
 SERBEST KIYAFET ÖĞRENCİYE DE SORULMALI
 Gülan ayrıca, 4+4+4 sisteminde okula başlama yaşının 66 ay olmasına da değinerek, başlama yaşının en az 69 ay olması gerektiğini belirtti ve okul öncesi eğitimin en az bir yıl zorunlu olmak koşuluyla 36 aylık çocukları da kapsayacak şakilde geliştirilmesi gerektiğini kaydetti.
 Gülan, “Okulların ezici çoğunluğunun ve velilerin çoğunlukla istediğinin serbest kıyafet dışında, biraz daha formaya yakın olduğunu gördüm. Bu bir ön araştırma. Bu işin yönetmeliği çok açık. Okul velilerin yüzde 60’ından yazılı muvafakat alırlarsa ancak forma uygulayabilirler. İtirazımız ’Bu niye yüzde 60’ diye. Kim, neye dayanarak bu rakamı bulmuş. Bilimsel mi, dünyada uygulanan bir oran mı? Birisi yüzde 60 bulmuş. Önce öğrenciye de sorulmalı. Öğrencinin fikri yönetmeliğin hiçbir yerinde geçmiyor. Kıyafeti giyen onlar. Zaten kendi tercih etmedikleri bir şeyi giydirdiğiniz için bugüne kadar protesto ettiler. ’Öğrencinin, velinin ve okul yönetiminin ortak kararı ile okul kıyafetleri belirlenebilir’ şeklinde yönetmelik çıkabilir. Bu yönetmeliğin ikinci maddesi ise ’kıyafetler ekonomik, sağlıklı ve kanunlara uygun olacak’ denilebilir" diye konuştu.
 Doruk ÇAKAR / ANTALYA
  