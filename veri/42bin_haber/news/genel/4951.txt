İşte Türkiye'nin doğalgaz faturası
Rusya’nın dev enerji şirketi Gazprom’un ticari bilgilerini İzvestia gazetesi ifşa etti. Haberde Gazprom’un 21 Avrupa ülkesi ile ilgili doğalgaz anlaşma fiyatları ve miktarları yer alıyor.
 Buna göre Türkiye Gazprom’a geçen yıl bin metreküp için 406 dolar ödeme yaptı. 2013’te yüzde 18 daha az doğalgaz almayı planlayan Türkiye, geçen yıla göre yüzde 8 daha ucuza doğalgaz alacak. Türkiye 21 ülke arasında pahalılık açısından 8. sırada yer alıyor. 23 milyar metreküp doğalgaz almayı planlayan Türkiye, miktar açısından Almanya’dan sonra ikinci sırada. Türkiye’nin verilerinde özel şirketlerin devreye girmesi ile ilgili bilgi yok.
 Gazprom 2013 için ortalama Avrupa satışlarından bin metreküp için 360 dolar fiyat bekliyor. 2012’de bin metreküp için 386,7 dolar ve 2011 için de 383 dolar gerçekleşti. Şirketin tahminlerine göre fiyatlar yüzde 14 civarında düşecek, miktar ise yüzde 8 artacak.
 Avrupa Birliği, Gazprom’la şeffaf fiyat ve ortak yaklaşım konusunda bugüne kadar çaba gösterse de şirket ikili anlaşma bilgilerini açıklamaya yanaşmıyordu. Gaz savaşlarının yaşandığı Ukrayna 2012’de bin metreküp için 416-432 dolar aralığında ödeme yapmış.
 Rusya’dan en pahalı gazı yeni Avrupa ülkeleri alıyor. Makedonya bin metreküp için 564 dolarla başı çekerken, Polonya 525,5 dolar, Bosna Hersek 515 dolar, Çek Cumhuriyeti 503 dolar ve Bulgaristan 501 dolar ödeme yapıyor. Fiyatların yüksek olmasında Gazprom’a tam bağımlılık öne çıkıyor. Gazeteye göre, Makedonya ve Bosna Hersek tüm doğalgaz ihtiyacını Rusya’dan karşılıyor. Bulgaristan yüzde 90, Polonya ise Gazprom’a yüzde 90 bağımlı.
 Eski Avrupa ülkeleri kriz sonrası dönem açısından 2012’nin ilk altı ayında en yüksek fiyat ödemiş. 2008 kriz öncesi doğalgaz fiyatları bin metreküp için 500 dolar seviyesine kadar çıkmıştı. Rusya’dan en ucuz doğalgazı ise bin metreküp için 313,4 dolarla İngiltere alıyor.
 Gazprom 2013 için önemli miktarda doğalgaz fiyatlarında indirim yaşanacağını öngörüyor. Gazprom’dan yakın kaynağın gazeteye verdiği bilgiye göre Avrupa’ya ihracat 2013’te 143 milyar metreküpten 151,8 milyar metreküpe çıkarılacak. 2015 için öngörülen miktar ise 209 milyar metreküp.
 HABERLE İLGİLİ İNCELEME BAŞLATILDI
 Rusya Başbakanı Dmitri Medvedev’in Basın Sözcüsü Natalya Timakova, üst düzey memurların gizli yazışmalarının İzvestia gazetesine sızdırılmasından rahatsızlığını belirterek olayın araştırılacağını belirtti. Başbakanlıkta düzenlenen toplantıda konuya değinen Timakova, İzvestia gazetesinin muhabirlerinin memurlar arasındaki yazışmalardan çoğu zaman haberdar olduğunu belirtti.
 Medvedev’in Basın Sözcüsü, konuyla ilgili güvenlik görevlileri düzeyinde araştırılma yapılmasını da istedi. Timakova, “Son zamanlarda İzvestia, hizmet içi yazışmalarla ilgili kuşkulu şekilde haberdar olduğunu sergiliyor. Gazetecilerin çalışmaları ve kaynaklarından ziyade asıl bu olay öfkelendirici: Devlet Başkanı, Başbakan ve Başbakan yardımcılarına yönelik belgeler, gazetenin eline, bu devlet adamlarının masasından daha çabuk düşüyor.” diyerek tepkisini dile getirdi.
 İzvestia gazetesi ise, “Bakanlıklar ve kurumların üretim süreci sır sayılamaz. Tabii ki eğer bu bilgi bir devlet sırrı sayılmıyorsa.” diyerek kendi tutumunu savundu. 
  