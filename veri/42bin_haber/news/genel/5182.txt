Kartal'da ortaklar imzayı attı dünyaya örnek proje geliyor
Emlak Konut'un Kartal arazisi ihalesini kazanan DAP Yapı ve Ağaoğlu şirketlerinden Eltes İnşaat proje ortaklığı sözleşmesini de imzaladı. DAP Yapı'nın patronu Ziya Yılmaz, "Dünyada örneği olmayan bir arazi üzerine örnek bir proje yapacağız" dedi
 EKONOMİ SERVİSİ 
 Emlak Konut GYO'nun Kartal arsası için düzenlediği ihaleyi kazanan Dap Yapı-Eltes İnşaat proje ortaklığı sözleşmeyi imzaladı. İçinde okul, AVM, hastane, rezidans, ofis ve cami gibi birçok farklı unsuru barındıracak ve önünde marina bulunan karma projeyi hayata geçirmek üzere çalışmalar başladı. Çavuşoğlu Mahallesi'ndeki 13 parsel arsa için gayrimenkul ve inşaat sektörünün dev firmaları yarıştı. İlk oturuma 41 şirket katılmıştı, 25 Aralık'taki 2. oturumda 1 milyar 335 milyon TL hâsılat taahhüdü ile ipi Dap Yapı-Eltes İnşaat göğüslemişti. 
 MUHTEŞEM OLACAK 
 KENDİ markalarıyla çok sayıda konut üreten Dap Yapı ve Eltes İnşaat yetkilileri ilk kez bir proje ortaklığı gerçekleştirdiklerini belirterek, oluşan güç birliğinden eser niteliğinde bir proje doğacağının altını çizdi. Projeyi ortak vizyonla muhteşem bir proje hayata geçireceklerini vurgulayan Dap Yapı ve Eltes İnşaat, "Bilgi, birikim ve güçlerin müşterek kullanımında sektör adına önemli gelişmeler kaydedilecektir" açıklamasında bulundu. 
 Devletin kasasına 535 milyon lira girecek 
 KARTAL'daki satıştan devletin kasasına 535 milyon lira gireceğini söyleyen Ziya Yılmaz, "Hasılata göre bu rakam artacaktır. Tahminimce toplam satış değeri 1.5-2 milyar liraya çıkar. Bu proje İstanbul'un denize sıfır, bu ölçekteki tek gayrimenkul projesi olma özelliğini taşıyor. Türkiye'deki mimarlarımız, İngiltere'den bir mimarlık ofisiyle birlikte gece gündüz çalışıyor. Ülkemizi ulusal arenada temsil edebilecek eserler inşa edeceğiz" diye konuştu. 
 Cazibesi artacak 
 YILMAZ "Son dönemde en prestijli projelerimizi Kartal-Maltepe bölgesinde hayata geçirdik. Kartal-Maltepe, Anadolu yakasının Levent'i olma yolunda ilerliyor. Kadıköy-Kartal metro hattı, bu bölgenin cazibesini artıracak. 7-8 yıl sonra herkes Kartal-Kadıköy sahil şeridinde oturmak isteyecek" dedi. 
 DEVLET DİSİPLİNİ DE VAR 
 DAP Yapı Yönetim Kurulu Başkanı Ziya Yılmaz "İnsanımıza hak ettiği sağlıklı, modern ve teknolojik binalar kazandırma hedefinde birleştik. Emlak Konut da devlet disipliniyle özel sektörün bir araya geldiği nadir örneklerden biri. Saygın ve benzersiz bir projeye imza atacağız" dedi.