Tercümanını getir anadilinde savun
Anadilde savunma hakkı getiren düzenleme Meclis'te. Türkçe dışında bir dilde savunma yapacak sanık tercümanını kendisi getirecek ve ücretini de ödeyecek. Hasta ve hamile mahkumlara da tahliye yolu açılıyor
 HAKKI KURBAN / ANKARA
 Açlık grevlerinde 63. güne girilirken önceki gece 'anadilde savunma hakkı' getiren düzenleme önceki gece Meclis'e sunuldu. İşte tasarıda öne çıkan detaylar: 
  ANADİLDE SAVUNMA YOLU: CMK'nın 202'nci maddesine 'Meramını anlatabilecek ölçüde Türkçe bilen sanık, kendisini daha iyi ifade edebileceğini beyan ettiği başka bir dilde yapabilir fıkrası ekleniyor. Sanıklar, tercümanlarını kendisi bulacak ve ücretini de ödeyecek. 
  HASTA MAHKUMA ŞARTLI TAHLİYE: Ağır hastalık veya sakatlık nedeniyle cezaevinde yaşamını idame ettiremeyenlerin infazı 1 yıla kadar ertelenebilecek. Bu durumdaki tutuklu ve hükümlülere tahliye yolu açılabilecek. 
 AİLEYE ÖZEL GÖRÜŞME  HAMİLE MAHKUMA MÜJDE: Hamile olan ya da 0 - 6 aylık bebeği olan kadınların infazları geri bırakılabilecek. Cezaevinde hamile kalanlar da bu haktan yararlanabilecek. Terör sanıkları için bu hak geçerli olmayacak. 
  CEZA ERTELEMESİ GENİŞLİYOR: Kasten işlenen suçlarda 3, taksirle işlenenlerde 5 yıl veya daha az süreli cezaların infazı, Cumhuriyet başsavcılığınca her defasında 1 yılı geçmemek üzere en fazla 2 kez uygulanacak.  
 HÜKÜMLÜYE 'ÖDÜL' UYGULAMASI: Hükümlülere ödül olarak; 'azami ziyaret süresi', tek kişilik odalarda tv  imkanı, takdir belgesi, hediye veya  tavsiye mektubu verilebilecek. Ödüllerden en çarpıcısı 'aile görüşmesi': Evli hükümlüler, 3 ayda bir 3- 24 saat süreyle eşleriyle görüşebilecek. Çocuk hükümlüler, aileleriyle aynı şekilde 2 ayda bir yararlanabilecek.
 BAZI SUÇLAR KAPSAM DIŞI: Ertelemeden terör ve örgütlü suçlarla cinsel dokunulmazlığa karşı işlenen suçlardan mahkum olanlar yararlanamayacak. Ana, baba, eş veya çocuklarının ölümü ya da hastalığı durumunda 6 ayı geçmeyecek sürelerle infaza ara verilebilecek. Ölüm veya hastalık nedeniyle hükümlüye verilen 'mazeret izni'nde hükümlünün nerede kalacağına gidilen yerin valisi karar verecek.