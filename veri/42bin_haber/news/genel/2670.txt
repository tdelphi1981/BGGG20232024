Uyuyun, yiyin, sevişin mutluluğu yakalayın
Mutlu olmak çok mu zor? Uzman Psikolog Zaza Yurtsever'e göre değil... Ortalama bir gelire sahipseniz; kendinizi iyi hissettiğiniz bir ilişkiniz varsa; kaliteli uyuyorsanız; lezzetli yemekler yiyorsanız mutlusunuz. Zaza Yurtsever, besinlerle mutluluk ilişkisini ve mutsuz olmadan diyet yapmanın yollarını anlattı.
 TÜRKAN YILMAZER
 Mutluluğu nasıl yakalayacağız? Özellikle de her yıl bitişinde geriye dönüp aylar, haftalar, günler boyunca yaptıklarımızı ve en çok da yapamadıklarımızı düşündüğümüzde... Pişmanlıklarımızı, mutsuzluklarımızı, elde edemediklerimizi çözebilmek için yeni bir yıla listeler hazırlarız. Listede ne yazarsa yazsın aslında aranan mutluluktur. 1 Ocak bambaşka bir ruh haliyle beklenir bu nedenle... Peki, mutluluğu elde edebilmek için listelere ve ille de       1 Ocak gününe ihtiyaç var mı? 
 Ayın yarısını Almanya'da yarısını Türkiye'de geçiren, farklı kültürlerden danışanlarının sorunlarına yardımcı olabilmek için uğraş veren Uzman Psikolog Zaza Yurtsever'e göre sadece bir güne misyon yüklemek yanlış. Mutluluğu hayat memnuniyeti olarak tanımlayan Yurtsever, güne bir bardak ılık suya bir kaşık bal karıştırarak başlamayı öneriyor... Yurtsever, kilo korkusuyla kendini yasaklara boğanlara ise 'Siz kendinizi iyi hissederseniz, bedeniniz de incelecek' mesajını veriyor... 
 
 × Mutluluk kolay elde edilebilen bir şey midir?
 İnsan, çoğu mutluluğu elde edebilmek için çok fazla mücadele ediyor. Ancak baktığınızda, tam da o mücadele edenlerin bunu yakalayamadıklarını görüyorsunuz. Mutluluk kendiliğinden ve zaman zaman gelen bir şeydir. Bu yüzden mutluluk kavramı yerine hayat memnuniyeti üzerine düşünmek lazım. Hayat memnuniyeti, ölçülebilen bir şeydir... 'Mutluluk' diyoruz ama ne olduğunu da bilmiyoruz aslında. Bir insanın temel ihtiyaçlarında bir problem yoksa hayat memnuniyetinin yüksek olması gerekir. İyi uyuyorsa, cinsel ihtiyaçlarını gideriyorsa, yemekle ilgili problemi yoksa standart olarak sağlam bir yaşam göstergesine sahiptir. Bu üçü çok önemlidir: Uyku, cinsellik ve yemek... Biri eksikse mutsuzluk görülür. Özellikle de uykunun doygun olması gerekir. Doğa bunu öyle bir ayarlamış ki bunlardan zevk almamız lazım, yoksa yapmayız. Üçünün de mutlu eden bir tarafı var. 
 
 × Uyku en son aklımıza geliyor ama...
 Genellikle böyledir. Kilo, ilişki ya da mide ağrılarınız da olsa yaşadığınız birçok rahatsızlıkta eğer bunlara eşlik eden bir uyku probleminiz varsa gittiğiniz psikolog ya da doktor önce uykuyla ilgili sorununuzu çözmeli. Uyku bir sonuçtur belki ama işsiz kaldınız ya da sevgilinizden ayrıldınız, yaşadığınız uykusuz geceler problemi çok daha dramatik algılamanıza yol açar. Fiziksel olarak gücünüz de azaldığı için başa çıkamıyorsunuz. 
 
 × Uyku ilaçlarının insana etkilerini nasıl değerlendiriyorsunuz?
 Normalde insanların uykuları zikzaklıdır; derin uyku, hafif uyku, derin uyku, hafif uyku şeklinde... O hafif uykulara ihtiyacınız var; rüya görmeye başladığınız bu dönem sizin stresten de arındığınız dönem. Ama uyku ilaçlarını aldığınızda       7-8 saat derinde kalıyorsunuz; aslında uyumuyorsunuz, bayılıyorsunuz. 
 
 SİRKELİ DEĞİL, BALLI SU
 × Besinlerle hayat memnuniyeti arasında nasıl bir ilişki var?
 250 binin üzerinde gıda çeşidi satılıyor... Tabii ki bu gıdaların büyük bir çoğunluğu sağlığa da insanın ruhuna da zararlı. Mutluluğa yol açan beyindeki hormon serotonin. Bazı yiyecekler serotoninin artmasına sebep olur. Makarna, çikolata, bal kabağı serotoninini yükseltir. Özellikle de güneş ışığının azaldığı zamanlarda bu tarz yiyecekleri yemeye özen göstermek lazım. Çünkü serotonini en fazla güneş ışığı yükseltir; o eksik olduğunda şeker ve karbonhidrat içeren besinlerle bunu dengelemek gerekir. Kışın insanların birkaç kilo alması da gayet normal. Buna direnip kilo almamalıyım, yememeliyim derseniz zayıf kalırsınız ama depresif bir zayıf olarak hayatınıza devam edersiniz.   
 
 × Kilo almak istemiyoruz ama depresif zayıf olmak istemiyoruz, bunun formülü yok mu?
 Maalesef öyle her şeyi istemekle olmaz. Bunun dengesi insanların sonbahar ve kış aylarında birkaç kilo alması bunu da ilkbahar ve yaz aylarında vermesi gayet normal. Kate Moss da böyle yaşıyor. Birçok insan sabah kalktığında bir bardak ılık suya elma sirkesi ya da limon sıkıp güne başlıyor. Yağları yaktığını düşünüyorlar. İnsanın güne böyle saçma ve mide bulandırıcı bir içecekle başlamasını zaten doğru bulmuyorum. Oysa ılık suya bir kaşık bal koyarsanız, güne şekerli bir şeyle başlarsanız o gününüz çok daha iyi geçer. Çünkü gece uyuduğumuzda karanlıktan dolayı serotonin düşüyor. Japonya, Fransız ya da İtalya gibi kendi yemek kültürüne en sadık olan toplumlara bakarsanız kilo problemi yaşayan insanların çok az olduğunu görürsünüz. Fransızlar, İtalyanlar mutlaka tatlı bir gıda yiyerek güne başlar. 
 
 BEDENİNLE SAVAŞMA!
 × Böyle beslenmezsek ne olur?
 Siz beslenmek istemeseniz de vücudunuz ister. Dönem dönem yeme krizlerine girilmesinin sebebi budur. İnsanların bedenleriyle kilo uğruna bu kadar savaşa girmelerinin sebebi yok. Bedenle bu kadar iktidar savaşına girenler zayıf ve hasta oluyor. Sevgililik, evlilik ilişkileri bozuluyor. Böyle bir ilişki daha fazla mutsuzluğa sebep oluyor, o zaman da daha fazla mutluluk sağlayan karbonhidrata yöneliyorlar ve tekrar kilo alınıyor. Bir süre karbonhidrat yemeyip atak geçirdiğinde iki kilo makarna, üç pizza, iki paket çikolata yiyenler var... Az yiyin, dengeyi koruyun. 
 
 × Bu yıl mutlu olmak istiyorsak ne yapmalıyız?
 Ortalama bir gelire sahipseniz, kendinizi iyi hissettiğiniz bir ilişkiniz varsa, kaliteli uyuyorsanız, lezzetli yemekler yiyorsanız mutlu olmamanız için bir sebep yok. Bedeninin ihtiyacı nedir: Güzel yiyecek, cinsellik, hareket, su... Şunun da altını çizmek istiyorum. Yeni yıl listenizden lütfen diyeti, yiyeceklerle ilgili yasakları çıkartın. İnsanın kendi bedeniyle ilgili üçüncü bir şahıs gibi kenara çekilerek kararlar alması doğru değil. Oysa siz ve bedeniniz aynısınız, bütünsünüz, ayrı değilsiniz. Siz kendinizi iyi hissederseniz, bedeniniz de incelecek. Beden incelince siz kendinizi iyi hissetmeyeceksiniz. Hem acıktığında hem de kararında yemeli.
 BALKABAĞI ÇORBASI
 - 500 gram balkabağı 
 - 1 patates        
 - 1 kuru soğan 
 - 1 yemek kaşığı zeytinyağı 
 - 5 bardak su 
 - 1 bardak süt 
 - 2 tutam tuz 
 - 2 tutam karabiber 
 - 1/3 muskat rendesi
  YAPILIŞI: Balkabağını, soğanı ve patatesi doğrayın. Zeytinyağına sırasıyla soğanı, balkabağı ve patatesi ekleyip bir dakika çevirin. Suyu ve sütü ekleyin sebzeler yumuşayana kadar pişirin. Baharatları ekleyip çırpıcıyla püre haline getirin. Bir taşım daha kaynatıp taze çekilmiş karabiberle servis yapın.
 ISPANAK YATAĞINDA KARİDES
 - 300 gram ıspanak 
 - 1 soğan        
 - 3 diş sarımsak 
 - 1 yemek kaşığı zeytinyağı 
 - 100 gram kaşar peyniri 
 - 250 gram karides 
 YAPILIŞI: İnce doğradığınız soğanı ıspanakla birlikte soteleyin. Ayrı bir tavada zeytinyağında sarımsakları ve karidesleri soteleyin. Bir tabağa koyduğunuz ıspanağın üzerine yerleştirin. Rendelenmiş kaşar peyniriyle birlikte servis yapın.
 KURUTULMUŞ DOMATESLİ MAKARNA
 - 100 gram kurutulmuş domates  
 - 1 paket makarna 
 - 3-4 dal taze kekik 
 - Fesleğen 
 - 150 gr ceviz içi 
 - 4 diş sarımsak 
 - Tuz  
 - 2 yemek kaşığı zeytinyağı 
 YAPILIŞI: Makarnayı haşlayın. İnce doğradığınız kurutulmuş domatesi zeytinyağında soteleyin, sarımsakları katın. Ardından iri dövdüğünüz ceviz, ince doğradığınız kekik, fesleğen ve tuzu atın. Pişince servis tabağına aldığınız makarnaya dökerek harmanlayıp servis yapın.
 ÇİKOLATALI MUSl 
 - 150 gram bitter çikolata 
 - 1/3 bardak süt 
 - 1 yumurta sarısı 
 - 4 yumurta akı                
 - 2 yemek kaşığı şeker
 YAPILIŞI: Çikolatayı benmari usulü eritin. Ilık sütü üzerine ekleyin. Yumurta sarısı ve aklarını başka bir kapta çırpıcıyla köpürtene kadar karıştırın. Şekeri yavaş yavaş ilave edin. Köpüğün üçte birini çikolatalı karışıma ekleyip karıştırın. Sonra kalan köpüğü de ekleyip tekrar karıştırın. Servis tabaklarına paylaştırın, bir saat buzdolabında beklettikten sonra servis yapın.