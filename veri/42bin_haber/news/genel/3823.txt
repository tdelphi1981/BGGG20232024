Konuk yazar - Hayata ve hayallerinize tutunun
Adım Melodi Baç. 17 yaşında Bilgi Üniversitesi mimarlık bölümünün birinci sınıfında olan, aynı zamanda da iki kitap sahibi bir yazarım.
 Hayatım çok yoğun geçiyor. Özellikle bu yaşta bu kadar fazla sorumluluğu kaldırmam çoğu zaman çok zor oluyor. Ailemin ve arkadaşlarımın yardımıyla üstesinden gelmeye çalışıyorum. Genç bir yazar olmak, zor... Özellikle bu kadar baskıcı bir eğitim sistemine sahipken. Hem  okulla uğraşıp hem de hobilerine zaman ayırmak gerçekten emek istiyor. Lisedeyken durum daha da kötüydü. Maalesef, katı öğretim sistemimiz bizim yaratıcılığımızı engelliyor. Küçük yaşlarda SBS'yle başlayan yorucu serüvenimiz YGS, LYS derken bitmek bilmiyor. Hele bir de baskıcı bir aileye sahipsek durum daha da vahimleşiyor. Neyse ki benim ailem beni sonuna kadar destekliyor. Onların her zaman arkamda olduğunu bilmek beni güçlendiriyor. Başaramayacağım hiç bir şeyin olmadığını düşünüyorum böylece. Aslında amacım aileleri eleştirmek değil. Sadece bizi daha rahat bırakmalarını rica etmek. Zaten küçük yaşlarda bizleri yeterince zorlayan sınavlar yaratıcılığımızı etkilerken bir de aile desteğini göremeyen bizler, sanattan iyice uzaklaşıyoruz. Halbuki Ata'mızın da dediği gibi ''Sanatsız kalan bir milletin hayat damarlarından biri kopmuş demektir.'' Müzik enstrümanı çalarak para kazanılmayacağını savunan ve çocuklarını doktor ya da mühendis yapmaya çalışan anne babalar aslında böyle hareket ettiği sürece gerçek anlamda müzik aleti çalarak para kazanmayı engelliyor. Herkes müzisyen olsun değil benim derdim. Derdim herkesin özgür olması... Sırf ailesi istiyor diye onların istediği hayatı değil kendi istediklerini yaşamaları. Ben şu an kendi isteğimi yaşıyorum. Bir yazarım. Ailemin desteği arkamda. 17 yaşında büyük bir başarıya imza atarak iki kitabımı yayımlattım. Sizin de hayaliniz buysa neden olmasın. Yazar olmak, heykeltıraş olmak, müzisyen olmak, gazeteci olmak, dansçı olmak, sporcu olmak... Hayallerinize sımsıkı tutunmadığınız sürece onu bir süre sonra kaybedersiniz. Seneler sonra bir bakmışsınız hayatınızdan hiç memnun değilsiniz. Hayatınızda istediğiniz hiçbir şeyi yapamamışsınız. Bir kere uğradığımız şu fani dünyada istediğimiz şeyleri yapamayacaksan ne anlamı var ki. Şiir yazmanın saçmalık olduğunu söyleyenler, şarkı söylemenin zaman kaybı olduğunu düşünenler, dansla asla bir yere varılamayacağına inananlar hayatınızda elbette olacaktır. Ama eğer istediğiniz gerçekten buysa herkese karşı gelmeye hazırlıklı olmanız gerekiyor. Hayata sadece bir kere geliyoruz. Bir kere... Başka hiçbir şansımız olmayacak. Bu bir şans ve bu şansı iyi değerlendirmek sadece sizin elinizde. Hayalleri gerçekleştirmek için artık çok geç derseniz size şunu derim. Eğer gerçekten istiyorsanız ve kendinize güveniyorsanız hiç bir zaman geç değildir. Hayatı nasıl yaşayacağınıza sizden başka hiç kimse karar veremez. Sizin adınıza hiç kimse bir seçim yapamaz. Her şey sizin elinizde. Sadece kendi yaşıtlarıma değil, herkese sesleniyorum. Herkes özgürlüğü hak ediyor. Hayatın değerini bilmek, hayatınızı istediğiniz gibi yaşamak sadece sizin elinizde. Bahaneler sadece üşengeçliğin maskesidir. Artık üşenmeyi bırakın ve oturduğunuz yerden kalkın. Hiçbir zaman hiç birşey için çok geç değildir. Şimdi yerinizden kalkıp hayatı yaşamaya başlayın. Hayat o kadar kısa ki, siz daha anlamadan biter. Bir bakmışsınız seneler geçmiş. Üşengeçliğin kölesi olmayın ve hayata tutunun. Hayata ve hayallerinize tutunun.
 Melodi Baç