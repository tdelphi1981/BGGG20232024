İşte yeraltındaki bahis dünyası
Avrupa şike depremiyle sarsılırken, AKŞAM İstanbul'daki yasadışı bahis dünyasına girdi. Dışarıdan bakıldığında kimi "emlakçı" kimi ise "kahvehane." Ancak kapının ardında 3,5 milyar liralık bahis çetesi var
   Ercan Öztürk Şike dağının suyun altında kalan yüzü... Dünya futbolu, Avrupa Polis Örgütü'nün 680 maçta ortaya çıkardığı şike skandalıyla çalkalanırken, şikenin en önemli kaynağı gözlerden ve yasal yaptırımlardan uzakta büyüyor. Mahalle aralarında mantar gibi türeyen, kapatıldıkça yenileri açılan yasadışı bahis dükkânlarından söz ediyoruz. Boyutu milyarlarca lirayı bulan İstanbul'daki kaçak bahis dünyasının izini AKŞAM sürdü; KUPON BİLE VERİYORLAR İSTANBUL'un özellikle Esenler, Bağcılar ve Zeytinburnu gibi bölgelerinde yasadışı bahis oynatan yüzlerce "işyeri" var. Kimi "emlak komisyoncusu" kimi "oto kiralama" kimi ise "kıraathane" görüntüsüyle depodan bozma yerlerde faaliyet yürütüyor. Dışarıdan anlaşılmaması için camları boyanarak kapatılan bu "işyerleri"nde sadece bir bilgisayar ve bir plazma TV bulunuyor.  
 YURTDIŞI kaynaklı bahis şirketleri üzerinden yasadışı bahis oynatan bu "işletmeler", 
 diğer şans oyunlarındaki  gibi kupon bile veriyor.  Bu izbe yerlerde her gün aralarında küçük çocukların da bulunduğu binlerce insan bahis oynuyor. ALT LİMİT 5 LİRA
 
 ESENLER'de, camında "oto kiralama" yazan camları beyaza boyanmış bir "işyeri"ne giriyoruz. İçeride bir masa, bir bilgisayar ve duvarda bir LCD ekran TV'nin dışında hiçbir şey yok. Bilgisayar başındaki "işletmeci"nin dışında 6-7 genç ekrana bakarak bahis oynuyor. Bahis oynatan kişinin oturduğu bölüm cam bölmeli. Yaklaşarak 'Bahis oynayacağım' diyorum. Ekrana maçları yansıtıyor ve "Hangi maçlar?" diye soruyor. Rastgele üç maç seçerek kodlarını "bahisçi"ye veriyorum. Bana "kaç liralık oynayacağımı" soruyor. "En az olanından" yanıtını veriyorum. Yasal iddia bayilerinde 2 lira olan alt limit burada 5 lira olarak tahsil ediliyor. 5 lirayı ödedikten sonra oyunun "kuponunu" da basarak elime uzatıyor. KIBRIS ÜZERİNDEN OYNUYORUZ İKİNCİ durağımız ise Bağcılar. Dışarıdan görüntü kumaşçı. Ancak içeride sadece iki top kumaş var. Ön tarafta kumaş topları, arka tarafta ise bir bilgisayar ve masa. Dükkana girenler hemen masanın olduğu yere toplanıyor. Masa üzerinde bulunan gazetelerde maçları inceleyen bahisçiler daha sonra bilgisayar başındaki kişiye kodları veriyorlar. Burada da maç listeleri, oranları ve "kazanılacak" paranın yazdığı kupon veriliyor. İlk defa bu tarz yerlerde bahis oynayacağımı, parayı nasıl tahsil edeceğimi soruyorum. Yanıt: Kıbrıs üzerinden oynuyoruz. Kazandığınız bizden tahsil edeceksiniz. Biz sürekli buradayız. Sağlamız. İHBAR ETMEYİN  PARA VERELİM BU defa adresimiz, yasal bir bahis bayisi. Bağcılar'da yasal şans oyunu bayiliği yapan A.K.'nın en büyük derdi yasadışı bahisçiler. Özellikle kenar semtlerde binlerce yasadışı bahis dükkanının bulunduğunu söyleyen A.K., durmun vahametini şu sözlerle anlatıyor: Bu kişilerle ilgili ihbarlarda bulunuyoruz. Bizi de biliyorlar. Gelip, 'İhbar etmeyin haftada 2 bin lira verelim' diyorlar. HEPSİNİN camı boyanmış. Yasal boşluktan faydalanıyorlar. Cezaların yaptırımı yok. Deşifre olduğunda başka bir sokakta yeniden açıyor. Kıbrıs üzerinden bahis oynatıyorlar. Yasadışı bahis dükkanları yüzünden devletin kazancı özellikle son iki yılda büyük oranda düştü. Biz her yıl kazandığımız oran üzenden vergimizi veriyoruz. Bu kişiler ise sadece bir bilgisayar, bir printer ve 500 liraya tuttukları bu dükkanlarda milyarlar kazanıyorlar. Artık bu kişilerle uğraşamaz hale geldik. Yasalar engellemeye yetmiyor YASAL yaptırımlar yeterli olmadığı için, yasadışı bahisin önüne de geçilemiyor. Baskınlarda gözaltına alınan kişiler ya tutuksuz yargılanmak için salı veriliyor ya da ilk duruşmada tahliye ediliyorlar. Büyük kazanç sağladığı için çok çabuk büyüyen şebeke, deşifre olan bir işyerinden hemen ayrılıp faaliyetine başka yerde devam ediyor. Pazar 2 milyar dolardan büyük YASAL bahis sistemi İddia'nın ana işletmecisi olan İnteltek Genel Müdürü Ahmet Sezer,  yasadışı bahis pazarının 2 milyar doların üzerinde olduğunu söylemişti. Yasadışı bahis oynatan ya da aracılık edenler için ceza alt sınırının 2 seneyle sınırlı olmasının yasal mücadelede etkin olamadığını belirten Sezer, "Kolluk güçleri sanıkları tutuksuz yargılanmak üzere serbest bırakmakta, mahkemeler cezaları ertelemektedir. İddaa gibi kamusal ekonomik değer yasadışı bahis tehdidi altındadır' dedi.  