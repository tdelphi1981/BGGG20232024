Ağlayan her gözü silmek için ellerimiz uzanmalı
Başbakan Recep Tayyip Erdoğan'ın eşi Emine Erdoğan, Türkiye'nin Suriye'den gelenlere kollarını açtığını, imkanlarını seferber ettiğini belirterek, 'Buna karşılık Batılı ülkeler ve uluslararası kuruluşlar, maalesef yasak savma kabilinden cılız tepkilerin ötesinde, etkin bir tavır içine girmiyorlar.
 Bu çifte standardı kabul etmek, mümkün değil”  dedi. MAZLUMDER'in Myanmar'daki Rohingya Müslümanları'nın sorunlarını gündeme getirmek amacıyla Zeytinburnu'da düzenlediği ''Uluslararası Arakan Konferansı''nda konuşan Erdoğan, Arakan'a gidip yaşanan dramı yerinde gördüklerini anlattı. Erdoğan kadınlara şöyle seslendi: ''Dünyanın hangi köşesinde yaşarsa yaşasın, hangi inanca sahip olursa olsun yardıma, şefkate ihtiyaç duyan herkese elimizi uzatmalıyız. Her yetimin, öksüzün, başını bizim elimiz okşamalı. Ağlayan her gözü silmek için bizim ellerimiz uzanmalı. Çünkü bizler, dünyaya ekonomik çıkar, siyasi güç, askeri strateji penceresinden bakmıyoruz. Bizler dünyayı kalbimizle, yüreğimizle, şefkatimizle kucaklıyoruz.'AA
  