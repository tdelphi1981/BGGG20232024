Herkes barışa katkı vermeli
Barışı toplumsal uzlaşmayla sağlamak gerektiğini vurgulayan Kılıçdaroğlu, İmralı'yla yürütülen temaslar konusunda muhalefet partilerinin de resmi olarak bilgilendirilmesini istedi.
 Çiğdem TOKER
 CHP lideri Kemal Kılıçdaroğlu, Çin gezisinin son durağı  Urumçi'de, İmralı süreciyle ilgili olarak 'barış istiyoruz' mesajı verdi. Çin Komünist Partisi'nin davetlisi olarak 6 gün süren Çin ziyaretini tamamlayan CHP heyeti yurda döndü. Kılıçdaroğlu, dün kahvaltıda ve dönüş yolunda uçakta şu mesajları verdi:
 TOPLUMSAL UZLAŞMA GEREKİR: Diyarbakır'da olay çıkmaması memnuniyet vericidir. Biz barışın olmasını istiyoruz. Toplumsal uzlaşma sağlamak gerekir. Toplumun her kesiminin barışa destek vermesi ve katkı sunması gerekir. İmralı görüşmeleri konusunda muhalefet partilerine de resmi bilgi verilmesini istiyoruz.
 - MGK SÜRECİN NERESİNDE?: Çözmek istiyorsanız Kürt sorununu buyurun çözün. CHP milletvekili Osman Korutürk, MİT'in böyle bir görevi olmadığına ilişkin soru önergesi vermiş ve bu tür kararların Milli Güvenlik Kurulu'nda (MGK) alınması gerektiğini belirtmişti. Bu konunun ayrıntısı açıklığa kavuşturulmadı. Örneğin MGK'nın bilgisi var mı? Onun da aydınlığa kavuşması lazım.
 - KÖŞK SEÇİMİ TAKTİĞİ Mİ?: (Hükümetin İmralı girişimleri 2014 cumhurbaşkanlığı seçimine yönelik bir 'taktik' iddialarına ilişkin soruya karşılık) Öyle görünüyor.
 - ETRO GÖMLEK ANISI:  Mehmet Ali Birand'ı 'Demokrasinin katıksız savunucusu, kalıcı eserler bırakan çok iyi bir gazeteci' diye tanımlayan Kılıçdaroğlu, bir anısını şöyle anlattı: Kurultayda bir gömlek girmiştim, Etro. Bana onu sordu canlı yayında. Ben de 'Öyle bir marka olduğunu bile bilmiyordum, yeni öğrendim' deyince bana 'En çok bu tavrınızı seviyorum. Her şeyi  samimi soyluyorsunuz' demişti. Hiç unutmam.
 SİYASET ÖMÜR BOYU YAPILMAZ
 Siyaseti bıraktıktan sonra üniversitede ders verebileceği konusu uçaktaki sohbette tekrar gündeme geldi. 'Siyaseti bırakma konusunda bir takviminiz var mı?' sorusuna Kılıçdaroğlu şu yanıtı verdi:  Bir takvimim yok aslında ama siyaset  ömür boyu yapılacak bir is değil. Yeri, zamanı gelir, koşullar uygun olur, iyi bir genel başkan adayı çıkar, hep beraber destekleriz onu genel başkan yaparız. Ben de siyaseti bırakırım.
 Bavullar doldu
 CHP'nin Çin seferinde partililer, işadamları ve gazetecilerden oluşan 107 kişilik heyetin dönüşü maceralı oldu. Alışverişlerde dolan bavullar ekstra ağırlık yapınca uçağa yeterli yakıt alınamadı. Trabzon'da yakıt ikmali yapılması kararlaştırıldı, ancak havada karar değişti ve Ankara'ya inildi. Kılıçdaroğlu bir soru üzerine hiç alışveriş yapmadığını söyledi.