İran - Türkiye takası için yeni mesaj var: Yolun sonuna geldik
ABD, Türkiye'ye yönelik uyarısını yineledi: 'Mesajımız çok açık, bekleme oyunu sona erdi'
 ABD, Türkiye'nin İran'a yaptığı altın ihracatına yönelik adım atmakta kararlı. ABD Senatosu, İran'ın enerji, limanlar, taşımacılık ve gemi inşa sektörlerini etkileyecek daha geniş bir yaptırım dizisini ele almaya hazırlanıyor. Bu önlemlerin İran'a Türkiye'den altın girişinin de önünü kesecek düzenlemeler içereceği bildiriliyor. Senato yetkilileri, Türkiye'ye sattığı doğalgazın Türk Lirası ödemelerini altın olarak çıkarmasının, İran ekonomisinin Batılı ülkeler tarafından uygulanan yaptırımlar karşısında ayakta kalabilmesine yardımcı olduğunu söylediler. İran'a karşı hazırlanan yeni yaptırımları içeren tasarıyı hazırlayanlardan Demokrat Partili Senatör Robert Menendez, 'Mesajımız açıktır. Pencere kapanıyor. Bekleme oyunu artık sona erdi' dedi. Öneriler Senato'da kabul edilirse yasa tasarısına dahil edilecek. Tasarı, Senato ve Temsilciler Meclisi'nde onaylandıktan sonra Obama'nın imzasıyla yürürlüğe girecek.