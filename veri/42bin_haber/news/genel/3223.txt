Bu ölümler tanıdık...
Kozlu'da 8 maden işçisinin hayatını kaybettiği patlamayla, iki yıl önce Karadon'daki facia tıpatıp. Fail ise ortada... Karadon kurbanı madenciler ise Kozlu'dan kaçanlar...
 8 maden işçisine mezar olan Kozlu'daki facianın açığa çıkardıkları, taşeron gerçeğini bir kez daha bütün çıplaklığıyla gözler önüne serdi... Son patlamayla, iki yıl önce Karadon'da yaşanan ve 30 madencinin hayatını kaybettiği patlama tıpatıp aynı. Kozlu'daki gibi Karandon'da da şirket taşeron, neredeyse bütün güvenlik önlemleri ihmal edilmiş ve hiçbir uyarı dikkate alınmamış. İşte Karadon'da da Kozlu'da da madencilerin hayatına mal olan sistemin fotoğrafı;
 DENETİME İTİBAR YOK
 - Kozlu'daki gibi Karadon'da da müfettişler patlamadan önce TTK'yı uyarmış ve taşeron firma olan Yapıtek'in işi yetersizlikten uzattığı; madencilikte tecrübesi olmayan bir inşaat firması olduğu, iş güvenliği yönergesine uymadığı tesbit edildi. Fakat hiçbir önlem alınmadı.  
 - Başbakanlığa bağlı Yüksek Denetleme Kurulu'nun (YDK) 2008'de Karadon'da yaptığı inceleme sonucunda düzenlediği raporda, 'taşeron sözleşmesinin feshini' istedi. 
 - Ancak açıkça yönetmeliklere uymayan Yapıtek'in sözleşmesi feshedilmedi, şirket çalışmaya devam ediyor.
 - Soruşturma sonucu iş müfettişleri olayda Yapıtek'i yüzde 70, TTK'yı yüzde 30 oranında kusurlu buldu. 
 - Karadon'da 28 aile Zonguldak'ta, iki aile de Ankara'da dava açtı. Her iki davanın bilirkişisi olan Adem Akkurt da Ankara 3. İş Mahkemesi'nde yüzde 70 Yapı-Tek, yüzde 30 TTK'yı kusurlu buldu. 
 - Ancak, diğer ailelerin davasında da bilirkişi tayin edilen Akkurt, 27 Şubat 2012 tarihinde, 'Yapıtek şirketiyle bir iş görüşmesi olduğu için bilirkişi olarak görev almasının doğru olmayacağı' gerekçesiyle dosyayı mahkemeye iade etti.
 - Akkurt, dört ay sonra ise fikrini değiştirerek, Zonguldak Ağır Ceza'dan 10. Ağır Ceza'ya gelen davanın da bilirkişisi oldu ve bu kez 'tüm sanıkların kusursuzluğu' yönünde rapor hazırladı. 
 - Bunun üzerine aileler, bu bilirkişi için suç duyurusunda bulundu. Zonguldak'taki mahkeme ailelerin itirazlarını kabul ederek, dosyayı İstanbul'a gönderdi.
 BU NEYİN TERFİSİ
 - İdari soruşturmadan herhangi bir yaptırım çıkmazken ilgili müessese Müdürü İsmail Güner ise süreç içinde TTK Genel Müdür Yardımcılığına terfi ettirildi. Güner, halen ailelerin açtığı davada Zonguldak 2. Ağır Ceza mahkemesinde yargılanıyor.
 İcralık madencinin işine son
 Zonguldak 8 işçiye ağlarken, Türkiye Taşkömürü Kurumu'ndan vicdanları yaralayan karar: TTK Genel Müdürü Burhan İnan, Kozlu, Karadon, Üzülmez, Armutçuk ve Amasra Müessese Müdürlükleri'ne gönderdiği genelgede, kurumda çalışan ve ücretleri üzerindeki hacizi 1 yıl içinde kaldıramayan  madencilerin işine son verilmesini istedi. Genelgede, 'İcralık olan işçilerin akıllarının iş harici konularla meşgul olması sonucu konsantrasyon problemi yaşamaları kendilerinin ve yanında çalışanların sağlığı ve iş güvenliği açısından büyük risk oluşturmakta, dolayısıyla iş verimini olumsuz yönde etkilemektedir' denildi.
 İki acı daha
 KOZLU'DAKİ maden ocağında 7 Ocak günü metan gazı faciasında ölen işçilerden 2'sinin daha cesedine ulaşıldı. Dün akşam saatlerinde Yüksel Koca ve Hüseyin Kürekçi'nin cenazeleri Atatürk Devlet Hastanesi morguna kaldırıldı.
 Kozlu'dan kaçıp Karadon'da öldüler!
 Kozlu'daki facianın bir tirajik boyutu daha ortaya çıktı. Karadon'da ölen işçilerin, ihmalleriyle son patlamada 8 madencinin hayatını kaybetmesine neden olan Star A.Ş'den maaş alamadıkları için ayrıldıkları ortaya çıktı. 
 Kozlu'da yol ustası olan ve patlama anında arkadaşlarından 700 metre uzakta bulunan Ayhan Gökgöz durumu AKŞAM'a anlattı: 'Star'da maaşını alamayınca, işi bırakıp Yapı-Tek'te işbaşı yapan arkadaşlar oldu. Karadon'da onlar öldü. Bizim sonumuz da o 30 kişi gibi olmasın diye bir gün ocağa girmedik, eylemler yaptık. Sendikaya da üye olduk. Ancak maalesef şirket yetkilileri, 'biz inşaat firmasıyız, maden sendikası örgütlenemez' diyerek süreci yargıya taşıdı. KISACASI biz köleyiz, ama işçi olmak istiyoruz.'