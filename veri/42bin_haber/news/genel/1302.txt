'Hayat'ının yasak aşkı
İşte David Petraeus'un, yasak aşk yaşadığı için CIA başkanlığından istifa etmesine neden olan kadın... Petraeus, hayatını kaleme alan Paula Broadwell'e gönlünü kaptırmış
 Türkiye'nin 'çuvalcı general' olarak tanıdığı David Petraeus'u, CIA başkanlığından eden kadının kimliği belli oldu. Petraeus'un görevinden istifa etmesine yol açan 'yasak aşkı'nın, yazar Paula Broadwell olduğu ortaya çıktı. Paula Broadwell, generalin hayatını anlatan 'All In: The Education of General David Petraeus' (General David Petraeus'un Yaşam Kuralları) adlı kitabın yazarı...
 DAVID Petraeus'la aynı askeri akademiden mezun olan Paula Broadwell, geçen yıl generalin biyografisini yazmak için yaptığı araştırma sırasında birkaç ay boyunca Afganistan'da kaldı.
 FBI, David Petraeus'la ilişki yaşadığı belirlenen yazar hakkında soruşturma başlattı. Yetkililer, soruşturma sonucu herhangi bir ceza öngörülmediğini, FBI ajanlarının, Paula Broadwell'den, yaşadıkları evlilik dışı ilişki sırasında CIA Başkanı Petraeus'tan herhangi bir gizli bilgi alıp almadığını öğrenmeye çalışacaklarını açıklandı.
 CIA Başkanı David H. Petraeus'un, FBI araştırması sonucu ortaya çıkan evlilik dışı ilişkisinden ötürü istifa etmesi Washington'da büyük yankı uyandırdı. Petraeus'tan boşalan koltuğu geçici olarak Başkan Yardımcısı Michael Morell doldururken; Obama yönetiminin Morell'i bu pozisyona atayabileceği de belirtiliyor.