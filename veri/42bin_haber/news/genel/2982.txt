Yerli otoyu özel sektör yapmazsa biz yaparız!
Ekonomi Bakanı Çağlayan'dan yerli oto yorumu: 'Acaba olur mu diye bir korku var. Ama korkunun ecele faydası yok. Biz, hiçbir kuruma 'Gel paranı batır' demiyoruz. Ama özel sektör yaptı yaptı, yapmadı biz yaparız'
 Ekonomi Bakanı Zafer Çağlayan, basın toplantısı ile ihracata yapılan devlet yardımlarını ve 2013 hedeflerini açıkladı. Toplantının ardından gündeme ilişkin soruları yanıtlayan Çağlayan, son yılların sıcak konularından yerli oto tartışmalarına da değindi. Çağlayan, 'Babayiğit bu sene çıkar inşaallah. Çıkar ama ağır kalıyorlar. Burada göbek bağı var. Lisans veren firmalara göbek bağlamış durumdalar. Doğal olarak bu da firmaların yerli otomobil yatırımlarını engelliyor. Acaba olur mu diye bir korku var. Ama korkunun ecele faydası yok. Biz, hiçbir kuruma 'Gel paranı batır' demiyoruz. Ama özel sektör yaptı yaptı, yapmadı biz yaparız. Türkiye otomobilini yapacak arkadaş. Dileriz özel sektör yapsın ama onun olmadığı yerde devlet olarak devreye gireriz.' şeklinde konuştu. Yerli otomobil için görüştüğü firmalar olduğunu belirten Çağlayan, konuşmasına şöyle devam etti: 'Bunu eninde sonunda yapacağız. Yaptığımızda bunun tutacağını göreceğiz. Babayiğit inşaallah bu sene çıkar. Bu sene çıkmasın seneye çıkar. Ama biz kamu olarak ilk etapta projede bulunabiliriz.'
 Kim dilerse bal gibi satarız!
 2012 ihracatının altının gölgelediği gibi bir algılamanın bulunduğuna işaret edilmesine karşılık Çağlayan, şunları söyledi: 'Elbette buna katılamam. Daha evvel de uygun olmayan bir beyanat vardı. Deniliyordu ki; 'İran'da altını ödeme kanalı olarak kullanıyoruz'. Bu hakikat değil arkadaşlar. Çünkü biz altını Türkiye olarak İran'a satmıyoruz. Altın devletten devlete yapılan bir satış değil. Altın 20 bini aşkın ürün ihracatı yapılan üründen biri. Ben yağ da satarım bal da. Bu ürünün satışından da Türkiye bu sene 5 milyar dolar dış ticaret fazlası vermiş. Geçen sene altın ithalatı yaptık, 5 milyar dolar dış ticaret açığı verdik. O zaman gölge yoktu da, şimdi satınca mı oldu?''
 12.7 milyarlık sattık 7.3 milyarlık aldık
 BAKAN Çağlayan, Türkiye'nin geçen sene İran'a 6,5 milyar dolar, Birleşik Arap Emirlikleri'ne 4,2 milyar dolar, İsviçre'ye 1 milyar dolar tutarında altın sattığını bildirdi. Türkiye'nin 2012'nin 11 ayında 12,7 milyar dolarlık altın sattığını duyuran Çağlayan, buna mukabil 7,3 milyar dolar ithalat yaptığını kaydetti. Çağlayan, Türkiye'nin 2012 yılı mücevherat ihracatının da altın dışında 2 milyar dolar olduğunu açıkladı.
  