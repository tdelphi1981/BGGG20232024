Sırada kimlik nakli var
7 ay önce yüz nakli olan Turan Çolak, göz kapakları için yeni ameliyata hazırlanıyor. Çolak'ın ilk arzusu kimliğindeki fotoğrafın değiştirilmesi...
 Antalya'da  7 ay önce yüz nakli olan Turan Çolak (35) yeni görünümüne alışıyor. Çolak, Türkiye'nin ilk yüz nakli hastası olan Uğur Acar'la aynı evi paylaşıyor. İzmir İl Milli Eğitim Müdürlüğü'ndeki işinden izne ayrıldığını, Akdeniz Üniversitesi Hastanesi'nde fizik tedavi gördüğünü belirten Çolak göz kapaklarından da ameliyat olacak. Hem tedavi hem operasyon için Antalya'da kalacağını anlatan Çolak, 'Uğur Acar'la 550 liraya bir ev kiraladık' dedi.
 UFAK TARTIŞMA OLUYOR
 BAZEN küçük tartışmalar yaşadıklarını, bunun olağan olduğunu anlatan Çolak'ın en büyük hayali kimliğindeki fotoğrafın değişmesi. Çolak şunları söyledi: 'Yüzümdeki şişlikler büyük ölçüde indi. Göz kapaklarımın daha fazla açılması için ayar yapacaklar. Yüzümü başlangıçta hissetmiyordum. Ama şimdi sinek konsa bile hissediyorum. Halen nakilden önceki yüzüme ait fotoğrafın olduğu nüfus cüzdanımı kullanıyorum. Tedavim bitince nüfus cüzdanımdaki fotoğrafı da değiştireceğim.' Çolak, böbrek nakli için Akdeniz Üniversitesi'ne başvuran Kemal Unakıtan'ı ziyaret etmeyi düşündüğünü de söyledi. Mustafa KOZAK