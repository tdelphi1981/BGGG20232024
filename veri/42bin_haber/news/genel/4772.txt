Tarihi Bursa küllerinden doğuyor
Bursa, binlerce yıllık geçmişine sahip çıkıyor. 260 eserin restorasyonu için düğmeye basan belediye, kenti tarihi kimliğine yeniden kavuşturuyor
  
 FİKRET KOCAMAN
 Tarihi Bursa yeniden hayat buluyor. Kentin tarihi hafızasını diriltmek için harekete geçen Büyükşehir Belediyesi, çoğu yıkılmaya yüz tutmuş 260 eseri ayağa kaldırıyor. 
 HAZIRLANAN restorasyon projeleriyle Roma, Bitinya, Selçuklu ve Osmanlı medeniyetlerine ev sahipliği yapan Bursa'nın tarihi mimarisi gün yüzüne çıkmaya başladı.
 İLK AKEOPARK 
 TÜRKİYE'nin ilk Arkeoloji Parkı da Bursa'da kuruluyor. Akçalar Aktopraklık Mevkii de, 2004'te İstanbul Üniversitesi'nin başlattığı Güney Marmara Arkeoloji Projesi kapsamında açık hava müzesine dönüşüyor. 
 TARİHİ ve Kültürel mirası ayağa kaldırma çalışmalarını “ecdada vefa borcu” olarak gördüklerini belirten Bursa Büyükşehir Belediye Başkanı Recep Altepe, bunun aynı zamanda kentin geleceğine yapılan bir yatırım olduğunu söyledi. Bursa'nın gelecek vizyonunu turizm ve hizmet sektörü olarak belirlediklerini kaydeden Başkan Altepe, 'Kentimize gelen turistlerin tamamı ilk olarak tarihi çarşı ve hanlar bölgesini ziyaret ediyor. Çünkü bu değerler hem manevi hem de mimari olarak eşsiz özelliklere sahip. Biz de bu değerlerimizi daha da ön plana çıkarıp, turizm gelirlerimizi artırmayı amaçlıyoruz. Tarihi çarşı ve hanlar bölgesini UNESCO Dünya Mirası Listesi'ne sokarak, tüm dünyanın dikkatini bu noktaya çekmek istiyoruz' diye konuştu.
 Şehrin ortasındaki hazine
 KENT merkezinde çağdaş konutlar arasında ilk günkü ihtişamıyla yükselen önemli eserin başında Mahkeme Hamamı ve Çandarlı İbrahim Paşa Kültür Merkezi geliyor. 1421 yılında yaptırılan ve 1490, 1953 yıllarında onarım gören tarihi yapı, 591 yıl önceki ihtişamına büründü. Osmanlı mimarisinin tüm güzelliklerini barındıran yapının kadınlar hamamı bölümü yine aslına uygun şekilde hamam olarak, erkekler bölümü ise kültür merkezi olarak yaşayan bir mekan haline getirildi.
 6 asırlık  AVM
 2. MURAT döneminde Emir Buhari vakfına gelir temini için yaptırılan, 1608 yılında Celali isyanlarında büyük zarar gören Kütahya Han, 1742 yılında yeniden düzenlendi. 1754'teki yangının ardından 1770 yılında yeniden onarıldı. Her onarımda kimliğini biraz daha yitiren Han, restorasyon çalışmalarıyla yeniden hayat buldu. Tarihi yapı, katlarda sıra sıra dükkanlar ve tam ortasındaki geniş bir ortak kullanım alanıyla 6 asır öncesinin AVM mimarisini gözler önüne seriyor.
  