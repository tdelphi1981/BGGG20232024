Paramız yok diye kızımız ölürse buna dayanamam
BAŞ Ailesi'nin dramı...
 Samsun'da yaşayan Faruk-Rabia Baş çiftinin Umut Nida adlı bebeği doğuştan amansız bir hastalığa yakalandı. Bağırsakları dışarıda olduğu için tuvalet ihtiyacını sondayla giderebilen 14 aylık bebeğin anne-babası, İstanbul-Samsun arasında mekik dokuyor.
 6 KEZ AMELİYAT OLDU
 İlk olarak Samsun 19 Mayıs Üniversitesi'ne yatırılan Umut Nida'nın böbreklerinde enfeksiyon tespit edildi. Nefrostomi yöntemiyle temizlenen böbrekler tekrar çalışmaya başladı. Bebeğin doktorunun tayini çıkması nedeniyle, tedaviye İstanbul Üniversitesi Cerrahpaşa Tıp Fakültesinde devam edilmesi istendi. Şimdiye kadar 6 kez ameliyat olan Umut Nida, 2013 Ocak'ta 16 saat sürecek büyük bir operasyon geçirecek.
 MASRAFLAR  BÜYÜK
 Asgari ücretle çalışan baba Faruk Baş, tedavi masraflarını karşılayamayınca toplam 50 bin lira kredi çekti. Maddi sıkıntı içine düşen Baş, 'Çektiğim kredileri ödeyemiyorum. Ama yine de tek isteğim yavrumun iyileşmesi. Yeter ki o iyi olsun' diyor. Anne Rabia Baş ise 'Tek korkum maddi yokluktan kızımı kaybetmek. Buna dayanamam' diye konuştu.
 Osman YILMAZ / SAMSUN