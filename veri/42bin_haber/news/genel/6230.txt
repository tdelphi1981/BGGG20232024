İran'dan ABD'ye zeytin dalı
İran'ın Birleşmiş Milletler Büyükelçisi Muhammed Hazai, Tahran'ın Washington'la doğrudan müzakere için masaya oturmaya hazır olduğunu ifade etti.
CNN'de Ferid Zekeriya'nın sorularını yanıtlayan Hazai, "Size şunu teyit edebilirim ki, İran ABD'nin ciddi olduğundan ve farklı hareket etmeyeceğinden emin olduğu takdirde Washington'la müzakere masasına oturup doğrudan görüşmeler gerçekleştirecektir" dedi. 
Hazai, geçtiğimiz hafta Tahran'la P5+1 arasında yapılan nükleer görüşmelerin ardından İranlıların, "iki tarafın birbirine daha fazla yakınlaştığına" inandığını söyledi. 
İran'la Batılı devletler arasındaki sorunun yaptırımlar ve sert açıklamalarla çözülemeyeceğini belirten Hazai, "Bu işler böyle yürümez. En önemli nokta, ABD'deki bazı yetkililerin İranlılarla nasıl konuşması gerektiğini anlaması" diye konuştu.