İsrail'deki 'Mahkum X’in kimliği ortaya çıktı
İsrail'de kim olduğu, ne suç işlediği gizli tutulan ve 2010'da intihar eden Mahkum X'in Mossad ajanı olduğu ortaya çıktı.
 İsrail’de özel bir hücrede tutulan ve 2010 yılında intihar ettiği söylenen gizemli mahkumun, Ben Zygier adlı Avustralyalı bir Yahudi olduğu ve İsrail istihbarat servisi Mossad için çalıştığı ortaya çıktı.
 Avustralya’da yayın yapan ABC News adlı program, suçu ve kimliği İsrail devleti tarafından gizlenen Mahkum X’in Avustralya vatandaşı Ben Zygier olduğunu, bu kişinin daha sonra Ben Alon ya da Ben Allen adını aldığını duyurdu.
 İSRAİL BASININA AĞIR SANSÜR
 Kanal, konuyla ilgili İsrail medyasına haber yasağı getirildiğini bildirdi. Buna göre, İsrail Başbakanlık Ofisi, Avustralya televizyonunun haberinden sonra, İsrailli gazetecilere brifing vererek, Mahkum X hakkında haber yapılmamasını istedi. Söz konusu durum, İsrailli yetkililer tarafından “bir hükümet kurumu için çok utanç verici olacak bir olaya ilişkin bilgi” olarak tanımlandı.
 Bir başka ilginç nokta ise İsrail’in liberal görüşlü gazetesi Haaretz’in internet sitesinde Avustralya televizyonuna atıf yapılarak Mahkum X’e ilişkin verilen haberin kısa süre sonra kaldırılmasıydı.
 İRANLI İDDİASI
 Ancak bu, İsrail’in mahkum X haberlerine yönelik ilk sansürü değildi. İsrail mahkemeleri, Mahkum x, Bay X ya da Ayalon Hapishanesi’ndeki Hücre 15 olarak anılan kişi hakkında haber yapılmasını ve herhangi bir tartışma açılmasını birkaç yıl önce yasaklamıştı.
 Mahkum X’in kimliği hakkında bazı spekülasyonlar daha önce de yapılmıştı. Bu iddialardan biri, kendisini asarak intihar eden gizemli tutuklunun aslında Türkiye’de kaybolan İran'ın eski Savunma Bakan Yardımcısı Ali Rıza Asgari olduğu şeklindeydi.
 ÖZEL HÜCREDE TUTULUYORDU
 ABC’nin haberinde Ben Zygier'in İsrail’in eski Başbakanı İzak Rabin’i öldüren radikal dinci Yigal Amir için inşa edilmiş özel hapishanede tutulduğu ve gardiyanların bile mahkumun gerçek kimliğini ve suçunu bilmediği ifade edildi.
 2000 yılında İsrail’e taşınıp Ben Alon adını alan Ben Zygier’in intiharı öncesi kimseyle görüştürülmediği ve hücresinde dış dünyadan tamamen izole bir şekilde tutulduğu haberde yer aldı.
 Ben Zygler’in 2010 yılında intihar etmesinin ardından harekete geçen İsrail'in en eski insan hakları grubu Yurttaş Hakları Derneği'nden Dan Yakir, "Bu kişinin yargılandığına ya da mahkum edildiğine dair hiçbir bilgi yok. Yetkililer insanları tamamen gizli bir şekilde tutuklayabiliyor ve ortadan yok edebiliyor, bu demokratik bir ülkede kabul edilemez" diyerek, İsrail Başsavcısından mahkumla ilgili bilgi istemiş ancak aldığı cevap “Gizlilik kararı devlet güvenliğine ciddi zarar verecek bir durumu önlemek için alındı. Bu sebeple konuyla ilgili bilgi veremeyiz.” şeklinde olmuştu.
 AİLESİ KONUŞMAYI REDDETTİ
 Mahkum X’in kimliğini ortaya çıkaran haberden sonra gazetecilerin görüş almak istediği İnsan Hakları savunucusu Dan Yakir, geçmişte karşı çıktığı gizlilik kararını hatırlatarak yorum yapmayı reddetti.
 Ben Zygier’in ailesi ve arkadaşları da konuşmayı reddediyor. Zygier’in İsrailli bir kadınla evli olduğu ve iki çocuğu bulunduğu belirtiliyor.
 Avustralya İstihbarat Servisi ASIS ise Avustralyalıların dünya genelindeki algısının ‘masum’ olduğunu ve bu yüzden istihbarat servisleri açısından faydalı ajanlar olabildiklerini söylüyor.
 İstihbarat uzmanları, Ben Zygier hakkında bu gizliliğin sebebini sorgularken, İsrail’in güvenliğini ciddi şekilde tehdit edecek bir işe karışmış olma ihtimali üzerinde duruyor.