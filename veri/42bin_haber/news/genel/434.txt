Atsan atılmaz, satsan satılmaz! BALOTELLI
Yaptıkları, kavgaları, hayatı algılayışıyla uzun süredir fenomen olan Gana asıllı İtalyan futbolcu Mario Balotelli, geçen hafta Sportif Direktörü'nün hışmına uğradı. Buna rağmen 'Süper Mario', milli maç performansıyla yine konuşulan adam oldu...
  KAAN KAVUŞAN
  kaan.kavusan@aksam.com.tr
 Hafta içinde dünyanın en pahalı takımlarından İngiliz şampiyonu Manchester City'nin Sportif Direktörü Brian Marwood genç takıma hitap ederken yaptığı konuşmada oyunculara örnek almaları gereken futbolcuları saydıktan sonra, ekledi; 'Asla Balotelli'yi örnek almayın.' Marwood'un bu söylemine bir destek de İtalyan Futbol Federasyonu Başkanı Giancarlo Abete'den geldi. 'Hem saha içinde hem de, saha dışında ne yapacağını bilmek zorunda!' diyordu radyoya verdiği demeçte. Ama Balotelli, salı akşamı Danimarka karşısında milli takımın formasını giydi, golünü attı. Hocaları Roberto Mancini (Manchester City) ve Cesare Prandelli (İtalya Milli Takımı) 'Atsan atılmaz, satsan satılmaz' dermişçesine zaman zaman uyarıyor, zaman zaman destek çıkıyorlar oyuncuya. Balotelli'nin geçmişinden gelen hayaletlerini böyle idare etmek gerek çünkü.
 
 Gana asıllı İtalyan
 Balotelli, Ganalı mülteci bir ailenin İtalya'da doğan çocuğu. 1990 doğumlu oyuncu, ufak yaşta bağırsaklarından birkaç operasyon geçirmek zorunda kaldı. 1992'de toparlandı fakat bu sefer de ailesi, kendisine bakamadıkları ve sağlık masraflarını karşılama zorluğu çektiği için, üç yaşındayken Frank ve Silvia Balotelli'ye evlatlık verdiler Mario'yu. Kanunen İtalyan vatandaşı olmak için 18 yaşına kadar beklemesi gerektiğini öğrenen 'Süper Mario' daha ergenken bir kez daha yıkıldı. Balotelli bu yüzden biyolojik ailesine kızgın olduğunu hiç saklamadı. Ünlü bir futbolcu olduğunda, kendisini görmek isteyen öz ailesini, 'ün avcılığıyla' suçladı.
 Bu zorlu çocukluğunun hayaleti futbol sahalarında da peşini bırakmadı. 2007'de Inter ile ilk Serie A maçına çıktı. Üç gün sonra çıktığı ikinci maçında ise iki gol atarak parladı. 2009'da 'Siyah İtalyan olmaz' tezahüratları altında Juventus maçına çıktı. Inter Başkanı Moratti o sırada maçta değildi ve maçtan sonra orada olsaydı takımı sahadan çekeceğini açıklamıştı. Ama Balotelli daha sonra Inter'de oynarken, kafelerde Milan formasıyla gezmeye başladı. Açık açık küçüklükten beri Milan'ı tuttuğunu anlattı. Mourinho, kendisini çocuk olmak ve çalışmamakla defalarca suçladı. Gerçekten de çocuktu zaten, daha 20'sinde bile değildi.
 
 Vukuat listesi kabarık
 Tüm bunlara rağmen yeteneği su götürmezdi. Tam 22 milyon euroluk bonservisle eski Teknik Direktörü Mancini'nin çalıştırdığı Manchester City'nin yolunu tuttu. Geldiği gibi spor otomobilini çarptı. Arsenal'in ünlü oyuncusu Wilkshere'i tanımadığını iddia ederek uzun süre konuşuldu. Genç takım oyuncularına dart iğnesi fırlattı. Okulunu kıran ve kendisine 'dayılanan' bir öğrenciyle kavga etti. Yediği kırmızı kartlar, kulübede iPad kullanması, evinin bahçesini yarış pistine çevirtmesi, arkadaşlarıyla ettiği sayısı belirsiz kavgalar, havai fişeklerle oynarken evinde yangın çıkması, takımının maçı öncesinde kız arkadaşıyla buluşmak için aldığı Milano biletleri, Noel baba kılığına girip para dağıtması ve tuvalet ihtiyacını gidermek için girdiği lise tuvaleti (!) hep çok konuşuldu. Bunların hepsi iki sene içerisinde oldu. Buna rağmen, Balotelli tartışmaları bunlarla bitmiyor, saha içine de yansıyordu artık. 
 Geçtiğimiz sezon Tottenham maçında Scott Parker'ın kafasına zorla basmaya çalışması üzerine 4 maç ceza aldı. Bunun üzerine İtalya Teknik Direktörü Prandelli onu kadroya çağırmayacağını, anlık sinirli hareketlerle takımını yalnız bırakacak birini Avrupa Kupası'na götüremeyeceğini söyledi. Ama götürdü!
 
 'Yumruğu geçirirdim...'
 Takımının geçen seneki şampiyonluğunda da, İtalya'nın Avrupa Kupası'ndaki başarılı performansında da büyük pay sahibiydi. Saha dışında ne olursa olsun, topla arası iyiydi Balotelli'nin. Daha önce defalarca Mancini'nin sabrını taşırmıştı. Geçen sezon maçtan önce Balotelli'nin bir gece kulübüne gittiği ortaya çıkmıştı. Mancini ceza verebileceğini açıklamasına rağmen oyuncuyu affetti. Gitmiş olduğu bir alışveriş merkezinde kapüşonunu çıkarmasını isteyen bir güvenlik görevlisiyle tartışıp dışarı atıldı. Hemen ardından sevgilisinin bir striptiz kulübüne gittiği haberini duyunca, mekanda olay çıkardı. Misilleme için Bolton maçı öncesinde kendisi de striptiz kulübüne gitti. Hocasının koyduğu sokağa çıkma yasağını deldiği için 300 bin euro ceza aldı. Mancini, 'Oğlum olsa şaplağı indirirdim' demişti bu işe. Bugünlerde ise kendisine şampiyonluğu getiren bu adamın başarılarının ardından, Mancini de çark etmiş durumda. Geçtiğimiz günlerde sigara içerken yakalanan Balotelli için, 'Gol attığı sürece sigara içmeye devam edebilir' demeye kadar gelmişti toleransı...
 Geçen senenin sonunda takımdan ayrılacağını düşünenler yanıldı, Süper Mario gösterdiği performansla Manchester City'yi şampiyonluğa ulaştırırken, İtalya Milli Takımını da finale kadar taşıdı. Her ne kadar haşarı olsa da, her ne kadar 'Problem Çocuk'un futboldaki versiyonu olarak görülse de, yeteneği ve tırnağıyla kazıyarak geldiği bu yerler Balotelli'ye sempatiyle bakmamızı sağlayabilir. Eğer her erkek çocuğun hayali olan şeyleri kolayca başaran bu adamın kendine olan nankörlüğünü görmezden gelebilip, hayallerimizi elinin tersiyle itme ihtimaline alışabilirsek...
  