BDP'li vekil halka 'silahlanın' çağrısı mı yaptı?
Diyarbakır' da milletvekili Oya Eronat'ın oğlunun öldüğü dershaneneye saldırı emrini veren teröristin 31 Ekim 2012’de cenazesine katılan BDP'li Üçer, Öcalan ve PKK bayraklarının açılmasına müdahale eden güvenlik güçlerini engellemeye çalıştı.
 Güvenlik güçlerinin müdahalesini yanındakilere “Arkadaşlar çeper durun, Savcı bey resmi yazı getirsin ondan sonra, çeper kurun” diyerek engellemeye çalışan Üçer, kendisini görüntülemeye çalışan kameramana “Kapat, kapat, terbiyesiz” diye müdahalede bulunurken, o sırada " Haber ver herkes silahlansın herkes telefon etsin böyle şey olurmu" diye bir ses duyuldu. Ancak bu sözlerin Özdal Uçer'e mi yoksa başka birine mi? ait olduğu anlaşılamadı...
 
 İŞTE ÜÇER'İN OLAY VİDEOSU
 
 BDP'den 'silahlanın' çağrısına açıklama
 Barış ve Demokrasi Partisi (BDP)'nden yapılan açıklamada, basına yansıyan 'silahlanın' çağrısının gerçek dışı olduğu savunuldu. Van Milletvekili Özdal Üçer'in halka dönük olarak 'silahlanın' çağrısı değil, 'taziye çadırına sahip çıkması ve çadırı koruması' çağrısı yaptığı bildirildi.
 Konuya ilişkin yazılı bir açıklama yapan BDP, yapılan haberlerle Üçer'in hedef gösterildiğini ileri sürdü. Açıklamada, olay şöyle anlatıldı: "Olay günü kim oldukları bilinmeyen, ellerinde uzun namlulu silahlar bulunan sivil kişiler taziye çadırına izinsiz girmiş, taziyedeki insanlara yönelik silah doğrultmuş, kitleye tehditlerde bulunmuş, bunun üzerine Milletvekilimiz Sayın Üçer de kimliği belirsiz bu kişilere çadırdan derhal dışarı çıkmaları ve taziyedeki insanlara karşı saygılı davranmaları çağrısında bulunmuştur. Milletvekilimiz Sayın Üçer, halka dönük olarak da 'taziye çadırına sahip çıkması ve çadırı koruması' çağrısı yapmıştır. Adı geçen gazetedeki haber tümüyle psikolojik savaş amaçlıdır ve milletvekilimizi hedef göstermeye yöneliktir." 
 Açıklamada, bundan bir ay önce yaşanan bir olayı çarpıtarak ele alan bu haberin, bugün Van'da belediyeleri başta olmak üzere özgür basına ve demokratik kurumlara dönük gerçekleştirilen siyasi operasyonla eş zamanlı servis yapılmasının ayrıca dikkat çekici ve düşündürücü olduğu savunuldu. Açıklamada, servise konulan haberle, Van'daki operasyonun gözlerden kaçırılmaya, dikkatlerin başka yöne çekilmeye çalışıldığı iddia edildi. Herkesten, psikolojik savaş ve kirli propaganda amaçlı haberlere dikkat edilmesi istendi.
 CİHAN