Cumhuriyet ve laikliği tartışmak herkes için lüks
Cumhuriyet'in 89'uncu yıldönümünde artık oturmuş bir rejim olduğunu belirten Prof. Dr. İlber Ortaylı 'Bugün Türkiye'de Cumhuriyet ve laikliği tartışmak bir lükstür. Eğer bir ulusun Cumhuriyeti olursan, belirli bir kimliğin ve kültürün etrafında birleşirsen var olursun. Kimse federasyondan bahsetmesin. Çünkü ulus-devletten federasyon olmaz'diyor
 Satır arası
 Türkiye Cumhuriyeti'nin kuruluşunun 89'uncu yıldönümünü kutluyoruz bugün. Cumhuriyet'in kuruluş biçimi, ideolojisi, laiklik anlayışı, yaratılmaya çalışılan insan tipi son dönemde sıkça sorgulanıyor. Birincisinin çoktan işinin bittiği ve İkinci Cumhuriyet'e geçmek gerektiği tezlerini 90'lardan beri okuyor, tartışıyoruz. Ne taraftan bakarsak bakalım, hilafet ve saltanatın kaldırılıp, Türkiye tipi bir demokrasi, laiklik ve Cumhuriyet oluşturmaya çalışmanın ne büyük bir zorluk olduğunu bugün içinde bulunduğumuz siyasi problemlere bakarak daha iyi anlayabiliriz. Tabii konuştuğumuz tarih olunca, Prof. Dr. İlber Ortaylı'nın kapısını çaldım. Her konuda danışabileceğimiz İlber Hoca ile bu kez Cumhuriyet algısını, Kemalizm'i, federasyon taleplerini, ulus devleti konuştuk. Bu vesileyle, Cumhuriyet Bayramı'nız kutlu olsun.
 Şenay YILDIZ/ senay.yildiz@aksam.com.tr 
 Prof. Dr. İlber Ortaylı ile Cumhuriyet'i konuşmak için Galatasaray Üniversitesi'nde buluştuk. Ortaylı'nın AKŞAM'a yaptığı değerlendirmeler şöyle:   
 - Cumhuriyet'in 89'uncu yılını kutluyoruz. Sizin için Cumhuriyet ne ifade ediyor? 
 Cumhuriyet'i tartışmak Türkiye için, herkes için lükstür. Kral Faruk Mısır'dan atılırken 'Çok yakında geriye beş krallık kalacak. Biri İngiltere kralı, diğeri iskambil kağıtları' demişti. Geçen zaman gösterdi ki, bırakın Doğu'daki monarşileri Batı'daki monarşiler bile tartışılır hale geldi. Mesela Hollandalılar monarşiyi sevmiyorlar ama kraliçelerini seviyorlar. İsveç kralı için de aynı şey düşünülür. İngiltere'de mütemadiyen bir tartışma var. Tabii bunlar oturaklı cemiyetler. 'Ne lüzum var kralı, kraliçeyi atmaya? Oturuyor orada' diyorlar ama bugün hükümdarlık kültürü Avrupa'da bile öldü. Türkiye'de Cumhuriyet, imparatorluğun kanuni müesseselerinin üzerine devam etmiştir. Saltanat ve hilafetin kalkmasıyla iktidar yapısı değişse de, devlet kurumlarının çoğu varlığını sürdürmüştür. Ne mülkiyeti kaldırmıştır, ne dini yasaklamıştır, ne vakıfları çözüp, yutuvermiştir bir dakikada. Kimse kalkıp da 'Cumhuriyet geldi, vakıfları yedi' demesin. Vakıflarla ilgili süreç daha önce, hatta 2'nci Mahmut'tan önce başlamıştı zaten. Bu örneği size veriyorum, çünkü Cumhuriyet oturmuş bir rejimdir. Hanedan'ın seçkin üyeleri için çok büyük sıkıntılar doğurmuş fakat Türkiye için hayırlı olmuştur. 
 - Bir geri dönüş olabilir mi? 
 Osmanlı çok köklü bir imparatorluk olduğu için, devletin yaşayabilmesi her şeyden önemli görülür. Hanedan'ın son temsilcileri de bu geleneğe sahip çıkmışlardır. Türkiye'de artık bundan sonra hanedanlık gibi bir siyasi iddia olamaz. Türkiye'de ona göre yetiştirilmiş, ülkeyi yönetecek bir hanedan da yoktur zaten. Aynı şey halkta da mevcuttur ve geriye doğru bir özlem yoktur. Şartlar değişmiştir artık. Türklerin imparatorluğu Türklerin Cumhuriyet'ine ilave edilmiştir, bu kadar basittir. 
 - Laiklik olmadan da Cumhuriyet olabilir mi peki? 
 Hayır, olamaz. Çünkü laiklik kanunların tamamıyla, müessesesi olarak tatbikiyle ilgili. Nedir laik kanun, önce onu anlamak lazım. Mesela evlenmek istiyorsunuz. 'Efendim, Hıristiyan'ım kilisede, Yahudi'yim Sinagog'da evleneyim'... Tamam, ama evlilikte bir statü kazanıyor, bir rejimin içine giriyorsunuz. Karı koca olarak bir malvarlığınız olacak, çocuklara miras bırakacaksınız, bunların herkes için ortak olması lazım. Bu bakımdan laisizm, yani Medeni Kanun'daki bu yönetim biçimi yeni ortaya çıkmış değil; Sadrazam Mehmet Emin Ali Paşa'dan beri Osmanlı İmparatorluğu'nda da tartışılıyor. Karşısında Cevdet Paşa ve ekibi 'Olur mu öyle şey' diye Mecelle'yi hazırladılar. İçinde şahsın hukuku ve aile hukuku faslı yoktur. O bakımdan laik kanun sistemini hiç kimse zaten tartışmasın, mevcuttan da geri dönemezler. Her gün şirket alınıp satılan, ticaret yapılan bir ortamda, geri dönmeyi düşünmek bile komik kaçar.
 'ULUS DEVLET' ÇÖKMEDİ 
 -  Atatürk döneminde Cumhuriyet ulus-devlet baz alınarak kuruldu. Bugün artık ulus devletin aşındığı, zarar gördüğü, hatta çöktüğü dile getiriliyor. 
 Evet, maalesef bugün ulus devletin büyük darbeler yediği görülüyor. Ama ulus devlet çökmedi. Ulus devlet bütün dünyada korunuyor, korunmak zorunda. Şuna tabii bir dur demek zorundayız: 5 bin tane lisan ve halk var. Hepsine birden ne toprak verebilirsin, ne bayrak. Her şeyin bir limiti olur. Ama ulus-devlet bu asrın bir gerçeği, daha sürecini bitirmedi, devam ediyor. Bugün Türkiye'de etnik grupların bir tanesi (Kürtleri kastediyor) ulus olarak federasyon talebiyle ortaya çıkıyor. Fakat taleplerini yerine getirmek mümkün değil. Bazılarının iddia ettiği gibi Türklerin şovenliğinden falan değil; böyle bir şey olmaz. 'Kültürümüz de kültürümüz' diye kıyamet koparıyorlar ama 'Buyurun, yapın' dediğinde, kendisinde yok. Çünkü kendi münevverini kendisi hazırlamamış. Münevverini, ulusal kültür ve eğitimini hakim devlet sistemi hazırlamaz, sen kendin hazırlanırsın. Örnekleri ortada. Onun için taleplerinin karşılanması mümkün değil.
 - Bunu biraz açar mısınız? 
 Şunu çok açık söyleyeyim: Ulus devlet olmak için her şeyden evvel, eğer bir ulusun Cumhuriyeti olursan, belirli bir kimliğin ve kültürün etrafında birleşirsen var olursun. Yoksa olamazsın. Yani kimse kalkıp da bana federasyondan bahsetmesin. Federasyon olmaz. 
 - Neden? 
 Olmaz çünkü! Ulus devletten federasyon olmaz, O fantezidir! 18'inci yüzyılda Avusturya-Macaristan'da ve Osmanlı'da bitmiştir federasyon modeli. Rusya bir süre sopayla devam ettirmeye çalıştı, devam ettiremedi ve gitti. 'Yugoslavya'da Tito yapıyor' diyorduk, gördük nasıl bittiğini. Şimdi aynı dili, aynı dini paylaşan insanlar bile gırtlaklaşmaya başladı. Mesela Karadağ.  Hırvatları bıraksan Adriyatik kıyısındakiler ayrılacaklar Dalmaçya Cumhuriyeti diye... Onun için diyorum, olmuyor ve ayrılanlar da çok kötü şekilde ayrıldılar hep. Federasyon diyen insanlar ya samimi değiller, ya da başka bir amaç için bu lafı kullanıyorlar. Kitlesel siyasette yalancılık ve üstü örtülü konuşmak kimseye yarar getirmez. Bunlara inanıyorlarsa kusura bakmasınlar ama biraz saflar.
 Hiçbir toplum büyük adamları harcayamaz
 - Bugünün çok tartışmalı konularından biri de Kemalizm ideolojisi. Kemalizm Cumhuriyet'in ideolojisi mi? Yoksa sonradan mı böyle bir yakıştırma ve ideolojileştirme yapıldı? 
 Evet, ideolojisi, başından beri öyledir üstelik. Kemalizm kavramı Atatürk döneminde de kullanılmıştır. Özellikle Batı, Fransa ve İngiltere bu terimi kullanıyor. Anadolu'daki mücadele için Kemalist Hareket diyorlar ama sonradan adı Kemalist Rejim oldu. 1925 sonrası bunu Türkler de kullandı. Ama öyle 6 ok falan değildir Kemalizm. Kastedilen Cumhuriyet ve aydınlanma tipi laikliktir. Yani fenni eğitim, sanayi, okuma-yazma seferberliği, tarih, coğrafya bilgisi... İdeolojik olarak pozitivist bir yurtseverlik çizgisidir. 
 - Bugün toplumda bir ideoloji olarak Kemalizm ve Atatürk eleştirilerinin arttığını görüyoruz. Siz bu eleştirileri nasıl değerlendiriyorsunuz? 
 Ne Polonya, ne Rusya, ne Ukrayna, ne İtalya, ne Balkanları biliyorlar ve durmadan atıp tutuyorlar! Bakın ben size bir şey söyleyeyim: 
 sıradan halk Atatürk'le uğraşmaz. '38'de ölmüş gitmiş' diye bakarlar. Sıradan insanın ekmeğiyle, pabucuyla Atatürk arasında bağlantı kurmanın anlamı yok. Sıradan insan sadece Türkiye'de değil; dünyanın hiçbir yerinde tarihle bağ kurmaz, kalkıp Atatürk'le falan uğraşmaz. Görülen, bazı militan adamlar. Dönem dönem Atatürk düşmanlarının sesi yükselebilir ama ben sayıca bir artış gözlemlemiyorum. Zaten hiçbir toplumun büyük adamlarını böyle harcama lüksü yoktur. Mustafa Kemal gibi büyük bir lider ender yetişir ve halkımız da bunun bilincindedir. 
 - Bugün Türkiye'de Atatürk'le hesaplaşma ekseninde bir süreç yok mu sizce? Özellikle baskıcılık ve diktatörlük üzerinden oldukça keskin şeyler söyleniyor... 
 Tarihle hesaplaşma ilkel bir tavırdır zaten. Tarihin bilançosu çıkarılır, lazımdır bilmek. Fakat hesaplaşılmaz. Şimdi Türkiye'de bir grup var, Kemalizm'le Hitler gibi, Mussolini gibi adamların ideolojisi arasında benzerlik kurmaya çalışıyor. Birincisi, Türkiye'nin o dönemki araçları bunu sağlamaya yetersiz. 
 - Ne kastediyorsunuz? 
 Totalitaryanizm bir araç işidir. Ona göre altyapın olacak. O da yetmez, ikincisi, bu grubun çok net bir Batı demokrasisi özlemi vardır. Batı demokrasisi özlemi olan bir grubun totalitaryanizmle zaten işi olmaz. Onun için böyle bir paralellik kurmak fevkalade yanlış. Atatürk Arnavutluk'a giden sefirlere neden 'Faşistlerle görüşmeyin'  talimatı verdi o zaman? Ben bu benzetmelere gülüyorum. Okumuyorlar, tarih bilmiyorlar, oturdukları yerden uyduruyor bunlar! Bence Cumhuriyet eğitiminin yanlış anlaşılan bir tarafı var, o da elit eğitimi. Elit eğitimi ne faşizmdir, ne monarşizmdir. Gayet normal bir şeydir. Sovyetler Birliği de yapmıştır, cemiyete gereklidir. ABD'yi bile binde 5 yönetir. Bunu böyle yapmazsan, toplumu yetiştirecek kitleyi yetiştiremezsin. 
 - Bir de birinci, ikinci Cumhuriyet gibi dertleri olanlar var. Bunları nasıl değerlendiriyorsunuz? 
 Evet, Fransa'da böyle bir şey var ama Fransa'da bir ve üç Cumhuriyet arasında monarşiler var.  Yani numaralandırmanın nedeni aradaki önemli olaylar. Türkiye'de peki ne yaptınız, nasıl büyük bir olay gerçekleştirdiniz de Cumhuriyet'i böyle numaralandıracaksınız? Monarşiden Cumhuriyet'e geçtik ve büyük bir rejim değişikliği yaşadık. Bu nedenle Türkiye'nin olayı birinci Cumhuriyet'tir ve hala oradadır.
 Süleymaniye'nin oraya metro yapılması çok mu lazım?
 - Atatürk ve Cumhuriyet'in bugünkü koşullarda yeniden yorumlanması ihtiyacı var mı? 
 Her zaman. Uygar bir toplum her an coğrafyasını, tarihini sorgular, gözden geçirir. Ama bunu yapmak bizim matbuata ve iktidardaki hükümete mi kaldı? Süleymaniye'nin akustik sistemini bozarak tamir ediyorlar. Çok mu lazım Süleymaniye'nin oraya metro istasyonu? Önce tarih öğrensinler de öyle konuşalım! Hani ne zaman bitiriyorlar da Süleymaniye'yi açıyorlar? Önce bunları yapsınlar, boş verin Kemalizm'in yorumunu falan. Onu halk da tarihçi de yapar. Ne matbuat ne siyasi partileri beklemiyoruz bunu yapmak için.
 Sağcılar da solcular da donanımsız
 Prof. Ortaylı kısa bir süre önce '1923-2023 Cumhuriyet'in İlk Yüzyılı' adlı kitap çalışması için bu gazetenin Genel Yayın Yönetmeni İsmail Küçükkaya'nın sorularına yanıt verdi. Bu kitaptan çok önemsediğim ama söyleşide konuşamadığımız bir bölümü de söyleşiye yerleştirdim: 
 'Cumhuriyetimiz çok şey başardı. İnsanlarını eksik ya da zor şartlarda da olsa eğitti, sanayi kurdu, tarım yapısını değiştirdi ve memleketin düzenini sağladı. Fakat Cumhuriyet köylülüğü maalesef çok kötü bitirdi. Yapılan büyük hukuk reformuna rağmen hukukçu yetiştiremedi ve hukukçularımız zayıf kaldı. Cumhuriyet yaptığı doğru reformlara rağmen (alfabe, Türkçe gibi) edebi bakımdan, tarihçilik ve felsefi düşünce bakımından zayıf bir entelijansiya yetiştirdi. Türk entelijansiyası bir kültür ortamı yaratacak bir muhit değil maalesef. Bir dönem solcular 'Ne varsa bizde var' zannederlerdi, şimdi sağcılar öyle zannediyorlar. Evvela her iki taraf da donanımsız. Bunun düzeltilmesi, hatta yenilenmesi gerekiyor. Dünyaya açılan, dünyayı tetkik eden, kendine bakmayı bilen, değerlerine sahip çıkan, maziye bakan insanlara ihtiyacımız var.'