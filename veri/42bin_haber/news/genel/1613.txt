'HES’ler Türkiye’de elektriğin sigortasıdır'
Orman ve Su İşleri Bakanı Veysel Eroğlu, "Enerji ihtiyacının yüzde 73'ünü dışarıdan ithal ediyoruz. Önümüzdeki yıl 65 milyar dolar para aktaracağız. Cari açığın büyük bölümü buradan kaynaklanıyor. Hidroelektrik enerji, Türkiye'de olmazsa olmaz bir zarurettir. HES'ler Türkiye'de elektriğin sigortasıdır." dedi.
 Artvin Yusufeli Barajı ve Hidroelektrik Projesi, Orman Su İşleri Bakanı Veysel Eroğlu ile ihaleyi alan LİMAK, Cengiz ve Colin grubu arasında düzenlenen bir törenle imzalandı. Törende konuşan Orman ve Su İşleri Bakanı Veysel Eroğlu, Türkiye'nin 216 milyar kWh hidroelektrik enerjisi bulunduğunu belirterek, bu potansiyeli kullanabilmek için kamu kaynakları ile ancak 150 yılda yatırım yapılabileceğine dikkat çekti. Eroğlu, bunun için çıkardıkları yönetmeliklerle, özel sektörün önünü açtıklarını kaydetti.
 HES barajlarının özel sektör eli ile yapılmasıyla hem Türkiye'nin hem de özel sektörün kazandığını ifade eden Eroğlu, "Hidroelektrikte 2003'te, 28 milyar kilovatsaat (kWh) enerji üretilirken, bu rakam, özel sektör eli ile 68 milyar kWh'ye tırmandı.HES'lere verdiğimiz destek devam edecek. Özel sektör bin 600 HES'e talip." dedi.
 Bakan Eroğlu, Yusufeli Barajı'nın 279 metre yüksekliği ile Türkiye'nin en yüksek, dünyanın ise 3 büyük barajı olduğunu belirtti. 1 milyar 817 milyon kWh enerji üretecek barajın tamamen yerli kaynaklarla yapıldığını ifade eden Eroğlu, Türk mütehitlerinin DSİ'nin projeleri ile dünyada Çin'den sonra 2. büyük müteahhitler haline geldiklerini bildirdi.
 Büyük barajların tamamını bitireceklerini kaydeden Bakan Eroğlu, "Ilısu Barajı da hızlı bir şekilde devam edecek. Bunları tamamladıktan sonra 1.000 günde bir gölet inşaat edeceğiz. Her gün, çalışmaları da kameralarla takip edeceğim." diye konuştu.
 Törende konuşan DSİ Genel Müdürü Akif Özkaldı ise elektrik üretiminin ülkenin gelişmişlik seviyesinin bir göstergesi olduğunu anlattı.
 CİHAN
  