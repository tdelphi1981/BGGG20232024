Trabzonspor 0-0 Beşiktaş
Beşiktaş, Spor Toto Süper Lig'in 25. haftasında deplasmanda Trabzonspor ile 0-0 berabere kaldı...
Avni Aker Stadı'nda oynanan karşılaşmanın 90 dakikası boyunc gol olmayınca iki takım da 1 puana razı oldu. 
Beşiktaş 43, Trabzonspor ise 31 puana yükseldi... Siyah-beyazlı takım, Süper Lig'in 26. haftasında sahasında Kasımpaşa'yı konuk edecek. Trabzonspor ise deplasmanda Bursaspor ile karşılaşacak.  
Karşılaşmadan önemli dakikalar;

3. dakikada Adrian'ın soldan kullandığı köşe atışında, ceza alanı içinde  iyi yükselen Mustafa'nın kafa vuruşunda, top yandan auta çıktı.
7. dakikada Adriran'ın kullandığı serbest atışta top az farkla üsten auta  gitti.
13. dakikada Zokora'nın ceza alanı dışından sert şutunda top yandan auta  çıktı.
19. dakikada Fernandes'in soldan kullandığı serbest vuruşta, altı pas  içindeki Holosko'nun ayağına çarpan top çizgi üzerindeki kaleci Onur'da kaldı.
25. dakikada sağ çaprazda Hilbert'ten kurtardığı top ile savunmada  Olcay'ı geçen Henrique'nin sert şutunda top kaleci Cenk'ten döndü. Dönen topa  Adrian'ın vuruşunda savunmaya çarpan topu Cech tamamlamak istedi ancak meşin  yuvarlak bu kez yandan auta gitti.
29. dakikada Zokora'nın hücuma çıkarken kaptırdığı top ile ceza alanına  sokulan Niang'ın sert şutunda meşin yuvarlak yandan auta gitti.
40. dakikada Fernandes'in soldan köşe vuruşunda, ceza alanı içindeki  İbrahim Toraman'ın kafa şutunda, meşin yuvarlak direğin yanından auta çıktı.
51. dakikada sağ çaprazdan ceza alanına girerek kaleci Onur ile karşı  karşıya kalan Olcay'ın şutunda Onur'dan dönen topu savunmada Bamba uzaklaştırdı.
54. dakikada orta alana yakın bir yerden aldığı topu taşıyarak ceza yayı  üzerinde Bamba'yı geçen Oğuzhan'ı son anda savunmada Mustafa, meşin yuvarlağa  müdahale ederek durdurmayı başardı.
64. dakikada sağdan Olcan'ın pasında yakın mesafedeki Adrian'ın yatarak  vuruşunda top üsten auta gitti.
65. dakikada Olcan'ın ceza alanı sol çaprazından yerden şutunda kaleci  Cenk yatarak topun sahibi oldu.
80. dakikada Beşiktaş önemli bir gol fırsatından yararlanamadı. Olcay'ın  sol taraftan taç çizgisi yanından pasında ceza alanı içinde Bamba'nın önünde topu  kontrol eden Niang'ın kaleci Onur ile karşı karşıya kaldığı pozisyondaki şutunda  Onur sol köşesine doğru gelen topu yatarak önlemeyi başardı.
90 2. dakikada Fernandes'in ceza alanı dışından şutunda, kaleci Onur  üzerine gelen topa sahip oldu.
        
Stat: Hüseyin Avni Aker
Hakemler: Fırat Aydınus, Serkan Ok, Aleks Taşçıoğlu
Trabzonspor: Onur, Serkan, Mustafa, Bamba, Cech, Zokora, Soner, Adrian  (Dk. 73 Volkan), Olcan (Dk. 84 Alanzinho), Halil, Henrique (Dk. 58 Sapara)
Beşiktaş: Cenk, Hilbert, Ersan (Dk. 46 Escude), Sivok, Emre Özkan (Dk. 37  Gökhan), İbrahim Toraman, Olcay, Oğuzhan, Holosko (Dk. 66 Necip), Fernandes,  Niang
Sarı kartlar: Dk. 38 Zokora (Trabzonspor) Dk. 53 Gökhan, maç bitimi Niang  (Beşiktaş)

MAÇTAN KARELER - Süleyman Arat'ın objektifinden

Vallahi iyisin diyorlar, ben inanmıyorum ya - Orhan CAN yazdı.. 
KARŞILAŞMA SONRASI AÇIKLAMALAR

MAÇIN CANLI ANLATIMI

TRABZONSPOR 'ÜÇ BÜYÜKLER' KARŞISINDA GALİBİYETE HASRET 
Spor Toto Süper Lig'de sahasında Beşiktaş ile golsüz berabere kalan Trabzonspor, bu sezon üç büyük rakibi karşısındaki 5'inci maçından da galibiyetle ayrılamadı. Ligin 5'inci haftasında deplasmanda oynanan Fenerbahçe maçından golsüz beraberlikle ayrılan, ligin 8'inci haftasında Beşiktaş deplasmanından 1-1'lik beraberlikle dönen, ilk yarının son haftasında sahasında Galatasaray ile golsüz berabere kalan bordo-mavililer, ligin 22. haftasında da sahasında sarı-lacivertli takıma 3-0 mağlup olarak İstanbul'un üç büyük takımına karşı galip gelememişti. 
Beşiktaş karşısında da bu akşam sahadan beraberlikle ayrılan bordo-mavililer, üç büyükler karşısında bu sezon galibiyete hasret kaldı. Bordo-mavililer, söz konusu 5 maçta 4 beraberlik, 1 mağlubiyet alarak 3 puan sevinci yaşayamadı. 
 
Trabzonspor'da Teknik Direktör Şenol Güneş'in takımdan ayrılmasının ardından göreve gelen Tolunay Kafkas, bordo-mavili takımın başında ikinci büyük maçında da galibiyet elde edemedi. Kafkas ile ligin 22. haftasında çıktığı Fenerbahçe maçında 3-0 mağlup olan bordo-mavililer, Beşiktaş karşısında berabere kalarak galibiyet yaşayamadı. 
 
BEŞİKTAŞ FIRSAT TEPTİ

Ligde ikinci sırada yer alan Beşiktaş, Galatasaray'ın Gençlerbirliği'ne 1-0 yenildiği haftada puan farkını 2'ye düşürme şansını değerlendiremedi. Beşiktaş aldığı 1 puanla puanını 43'e yükselterek Galatasaray ile arasındaki puan farkını 4'e indirebildi. Ligde deplasmanda Sivasspor'u 1-0, sahasında Fenerbahçe'yi 3-2 yenen siyah-beyazlılar, iki hafta aradan sonra puan kaybı yaşadı. 
 
 
TRABZONSPOR'DA ZOKORA BEŞİKTAŞ'TA GÖKHAN CEZALI

Trabzonspor'da dördüncü sarı kartını gören Fildişi Sahilli oyuncu Didier Zokora, kart cezalısı konumuna düştü. 4. sarı kartına ulaşan bu futbolcu gelecek hafta Bursaspor deplasmanında takımını yalnız bırakacak. Beşiktaş'ta ise dördüncü sarı kartını gören Gökhan Süzen cezalı konumuna düştü. Siyah-beyazlı oyuncu, gelecek hafta Kasımpaşa maçında takımda yer alamayacak. 
 
ÖNCE MCGREGOR SONRA ERSAN 
 
Bu sezon sakatlıklardan sorun yaşayan Beşiktaş'ta Trabzonspor maçında da iki oyuncu sakatlandı. Maç başlamadan ısınırken sakatlanan Mcgregor sahaya çıkamayıp yerini Cenk'e bıraktı. Ersan'da ilk yarının sonlarına geçirdiği sakatlığın ardından ikinci yarı sahaya çıkamadı. Bu oyuncunun yerine Escude görev yaptı. 
 
 
POLİS TARAFTARLARA BİBER GAZIYLA MÜDAHALE ETTİ 
Karşılaşmanın 61. dakikasında bir grup taraftar Kulüp Başkanı Sadri Şener'i istifaya davet ederken, sahaya da maytap attılar. Polis kale arkası tribünündeki bu küçük gruba biber gazıyla müdahale etti. Birkaç taraftarın bu sırada gazdan etkilendiği gözlendi. Maytap attıkları belirlenen bazı taraftarlar polis tarafından tribünden çıkarıldı. 
Polisin biber gazlı müdahalesi sırasında tribündeki bir baba kızını böyle korumaya çalıştı.