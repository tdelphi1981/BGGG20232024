MİT'ten 1 Mayıs ve Gün Sazak yanıtı
Milli İstihbarat Teşkilatı (MİT), 12 Eylül davasını gören Ankara 12'inci Ağır Ceza Mahkemesi'ne, "1977'deki kanlı 1 Mayıs olayları öncesinde İstanbul Yeşilköy Havalimanı'na indikten sonra Intercontinental Oteli'ne yerleştiği iddia edilen yabancı ülke ajanları hakkında Müsteşarlık kayıtlarında herhangi bir bilgiye rastlanılmadığını" iletti.
Mahkeme, MİT'ten ve Emniyet İstihbarat Daire Başkanlığı'dan 27 Mayıs 1980'de öldürülen eski Bakan Gün Sazak ve 1 Mayıs 1977 olayları öncesinde Intercontinental Oteli'ne yerleştikleri iddia edilen yabancı ülke ajanlarıyla ilgili ellerinde bulunan belgelerin gönderilmesini istemişti. Sazak cinayetiyle ilgili MİT, suikast talimatının da Dev-Sol Lideri Dursun Karataş tarafından verildiğini kaydetti.

THKP/C ÜSTLENMİŞTİ    

İçişleri Bakanlığı da Sazak'ın öldürülmesine ilişkin hazırladığı 2 sayfalık bilgi notunu mahkemeye gönderdi. Notta, Sazak'ın 27 Mayıs 1980'de Ankara'da THKP/C Dev-Sol terör örgütü mensuplarınca evinin önünde arabasının bagajından eşyayı indirirken silahlı saldırı sonucu sırtından vurulduğu, hastaneye götürülürken yolda hayatını kaybettiği belirtilerek, eylemin, örgütün illegal yayın organı Devrimci Sol dergisinin 1980 Temmuz 3'üncü sayısında üstlenildiğine dikkat çekildi.