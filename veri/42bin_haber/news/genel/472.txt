Türk hacı adaylarına geçiş izni
Irak'ta araçları durdurulan ve Musul yakınlarında bekletilen Türk hacı adaylarının 200 otobüslük konvoyunun geçişine izin verildiği bildirildi.
 Yaklaşık 5 saattir Musul'un Kasiyat köyü yakınında geçişine izin verilmeyen konvoyun gelen bir emir üzerine yola devam edebildiği belirtildi. Türk vatandaşlarını taşıyan 200 otobüsten oluşan konvoyun Suudi Arabistan'a doğru yola çıktığı bildirildi.
 Öte yandan vize işlemleri biten, ancak Musul'daki engel nedeniyle Zaho'da bekleyen otobüslerin de yola çıkacağı ifade edildi.
 -200 otobüs dolusu hacı adayı askerler tarafından bekletildi
          
 Irak vizesi almadıkları gerekçesiyle Suudi Arabistan sınırından geri çevrilen ve 2 gündür Irak'ın kuzeyindeki Zaho kentinde bekletilen yaklaşık 2000 Türk vatandaşının bir kısmının vize alarak yola çıktığı, ancak yine durdurulduğu bildirildi.
         
 Suudi Arabistan'a geçmek isteyen, ancak vize almadıkları gerekçesiyle geri çevrilen yaklaşık 2000 Türk hacı adayının büyük bölümünün vize aldığı belirtildi. Zaho'dan 200 otobüslük konvoyla yola çıkan Türk hacılarının önlerinin, Musul bölgesinde Kasiyat köyü yakınlarında Bağdat hükümetine bağlı askerler tarafından kesildiği ve geçişlerine izin verilmediği ifade edildi.
          
 Zaho'ya 60 kilometre mesafede bulunan Kasiyat köyü civarında bekletilen vatandaşların Suudi Arabistan'a gitmelerine izin verilip verilmeyeceğinin henüz belli olmadığı bildirildi. Askerler tarafından çembere alınan Türk konvoyunun ne zamana kadar bu bölgede tutulacağı netleşmezken, medya mensuplarının bölgeye girişine izin verilmiyor.
          
 Konvoyda bulunan ve telefonla ulaştığımız hacı adaylarından Mehmet Abi, iki gündür Zaho'da bekledikten sonra bu sabah vize işlemlerini tamamladıklarını ve pasaportlarını alarak Suudi Arabistan'a doğru yola çıktıklarını belirtti. Hacı adayı Abi, "Bağlı olduğumuz şirket Bağdat vizesini taşıyan pasaportlarımızı verdi. Biz de yaklaşık 200 otobüsle yola çıktık" dedi.
          
 Bölgesel Kürt yönetiminin hakimiyetindeki bölgeden çıktıktan sonra, Musul'un Kasiyat köyünün yakınlarında Bağdat hükümetine bağlı askerler tarafından önlerinin kesildiğini ifade eden Mehmet Abi, "Silahlı askerler konvoyun önünü kesmiş durumda. Bize izin verilip verilmeyeceği henüz belli değil. Suudi Arabistan'a geçişimize izin verecekler mi yoksa tekrar Türkiye'ye geri mi gönderileceğiz bilmiyoruz. Sabahtan beri bekliyoruz" dedi.
          
 Öte yandan 3 gündür Zaho'daki benzin istasyonları ile camilerde misafir edilen hacı adaylarından bir kısmının henüz vize alamadığı için beklemeye devam ettiği bildirildi.
          
  
  