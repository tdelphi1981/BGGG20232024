Salih Uçan'ın uçuşu!
Fenerbahçe'nin genç futbolcusu Salih Uçan kısa sürede gösterdiği performansla çok konuşuldu. Genç yaşta futbolcuya hasret Fenerbahçeliler ona dört elle sarıldı. Hocalarının 'Daha yüzde 40'ını gördünüz' dediği, Sait Faik hayranı, yüzlerce filmlik arşivi olan genç yıldızı tanıyalım...
  KAAN KAVUŞAN
  kaan.kavusan@aksam.com.tr
 Salih Uçan, adeta bir Tarantino filminden çıkma tatlı-sert yüzü ve 'Ucuz Roman'daki Samuel L. Jackson misali afro saçlarıyla olduğu kadar, gösterdiği performansla Fenerbahçe taraftarının kalbindeki yerini sağlama aldı. Yıllar yılı 'genç oyuncu mezarlığı' sayılan; Gökay İravul, Okan Alkan, Berk Elitez ve Can Arat gibi yıldızların 'olamadığı' Fenerbahçe'de ilk 11'de forma giymeye başladı. Hiç korkmadan, ayağını kaçırmadan ve cesaretini sakınmadan.
 
 BU YAŞTA BU ÖZGÜVEN!
 Modern orta saha oyuncusu tanımının gerektirdiği her şeyi yapıyor; sahayı dikine kat ediyor, paslarını istediği yere atıyor, pres yapıyor. En önemlisi de soğukkanlılığı, özgüveni. Bunun kendi de farkında, 'Kendimi sıkmadan; stres yapmadan oynamayı severim' diyor, tekniğine güveniyor. 
 Takımın daha tecrübeli isimlerinin sorumluluk almaktan çekindiği bu 'kaos' günlerinde, o adeta Hollandalı efsane Johan Cruijff'ın 17 yaşındaki hali gibi elleriyle ağabeylerine koşacakları yerleri gösteriyor. Kendinden 8-10 yaş büyük o ağabeyleri, gösterdiği yerlere hareketleniyorlar, talimat alıyormuş hissine kapılmıyorlar, gocunmuyorlar. Biliyorlar ki Salih bu yaşına rağmen vizyonu sağlam, futbol zekası gelişkin bir oyuncu...
 ALMANYA'DA KEŞFEDİLDİ
 Salih, yedi yaşından beri futbol topuyla haşır neşir... Almanya'nın soğuk sahillerinde oynadığı top, daha o zamanlar teknik direktörleri babasının kapısına dizmiş. Alman antrenörler zor ikna etmişler babayı. Sonra 'ver elini Türkiye' demişler, Marmaris'in yolunu tutmuşlar.
 BUCA'YA TRANSFER
 14 yaşında ilk transferini altyapısıyla meşhur Bucaspor'a yaptı Salih. Aile özlemi çekmemesi için yöneticilerden biri bir yıl ağırladı Salih'i. O kadar güvenildi, bu genç yıldız adayına.
 A2 takımındayken bugün Beşiktaş'ın başında olan Samet Aybaba, bir Bursaspor maçında şans veriyor Salih'e. Hem de daha lise çağındayken, arkadaşları ona 'Süper Lig'de oynuyorsun ama okula dolmuşla geliyorsun' diye takılırken...
 RUSLAR BİLE GÖRMÜŞTÜ
 Teklifler gelmeye başlıyor. Trabzonspor ilgileniyor ama Buca vermek istemiyor. Hırvatistan'daki özel bir turnuvada Rubin Kazan için gözlemcilik yapan eski Fenerbahçe ve Galatasaray oyuncusu Tomas geliyor yanına, transfer teklifi ediyor. Ardından Fenerbahçe ve Beşiktaş devreye giriyor. Rubin Kazan 'Bir sene daha Buca'da kalsın, kendini geliştirip gelsin, para peşin' diyor. Fenerbahçe, 'Aykut Kocaman onu çok istiyor, antrenman performansına göre kimde kalacağına karar vereceğiz, istediğiniz fiyatı vereceğiz' diyor. Beşiktaş'sa 'İstediğinizi verelim, derhal gelsin, oynasın' diyor. Karar Salih'e kalıyor. Rusya'yı soğuk bulup adaptasyonu sorun olduğu için reddediyor, Beşiktaş'ı da hocanın değil, yöneticilerin kendini istiyor olması dolayısıyla. Fenerbahçe'yi seçiyor.
 BREZİLYA'DA DOĞSAYDI!
 'Oyuncu gözü'yle tanınan Bucaspor'daki eski hocası Sait Karafırtınalar, 'Şu an yeteneğinin sadece yüzde 40'ını kullanıyor' diyor. 'Brezilya'da doğsa 2 yıl önce dünya onu keşfetmiş olurdu. Para olarak da 10 milyon euro'lar konuşulurdu.'
 Kendini Fellaini'ye benzetenlere inat, o Busquest'e daha çok benzetiyor kendini. 'Fellaini ile tek benzerliğim saçlarım!' diyor ama nihayetinde Xavi'nin top kaptırmama kabiliyetini ve oynarkenki soğukkanlılığını örnek aldığını söylüyor. Sıkı bir Premier Lig izleyicisi olarak Manchester United ve Arsenal'e sempati duyuyor. Kendisiyle röportaja gidenler, hep ne kadar efendi ve zeki olduğundan, ne kadar doğru düşündüğünden bahsediyorlar.
 SAİT FAİK OKUYOR
 100'lerce filmden oluşan, gözü gibi baktığı bir film arşivi var Salih'in.. En sevdiği filmse 'Yüzüklerin Efendisi: Kralın Dönüşü.' R&B dinliyor; Katy Perry, Rihanna ve 50 Cent seviyor. Adriana Lima'nın hastası.
 Her ay en az bir kitap bitirmeyi planlıyor Salih. En sevdiği yazarsa Sait Faik Abasıyanık'mış...
 Sait Faik'in hikaye dünyasından bizim dünyamıza gelen bir yıldız misali, mütevazı ama dikkatlice bakıldığında görkemli bir edebiyat yapıyor Salih, futbol topuyla. Böyle devam ettiği takdirde, Türk futbolunun gelecek 10 yılına damga vuracağına kesin gözüyle bakılıyor...
 
  