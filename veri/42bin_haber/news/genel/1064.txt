Başbakan iple geziyor
Başbakan'ın 'Toplum idam cezasının gelmesini istiyor' sözlerine tepki gösteren CHP lideri, 'Bir ülke böyle yönetilemez. Başbakan elinde iple geziyor' dedi
 CHP Genel Başkanı Kemal Kılıçdaroğlu, Başbakan'ın gerginlik politikasıyla ülkeyi yönettiğini, son olarak 'Toplum idam cezasının gelmesini istiyor' diyerek bunu bir kez daha gösterdiğini söyledi. Kılıçdaroğlu, 'Başbakan öyle noktaya geldi ki şimdi elinde iple geziyor kimi idam edelim diye. Hangi akıl, hangi mantık. Allah akıl fikir versin. Bir ülke böyle yönetilmez. Bir ülke gerginlik üzerine uzun süre götürülmez' dedi.
 BÖYLE GİDERSE...
 KILIÇDAROĞLU ve CHP'nin ekonomi kurmayı Faik Öztrak, Ekonomi Gazetecileri Derneği üyeleriyle bir araya gelerek Türkiye ekonomisine ve hükümetin politikalarına ilişkin değerlendirmelerde bulundu. Türkiye'nin sadece spekülatörlerin para kazandığı bir ülke haline geldiğini savunan Kılıçdaroğlu, 'AKP Türkiye'yi 2023'te ilk 10 ekonomi arasına taşıyacak politikalar üretmekten aciz. Böyle giderse Türkiye ilk 20 ekonomi dışına çıkabilir' yorumunu yaptı. 
 ABD Merkez Bankası'nın, dünyayı dolara boğmasının temel nedeninin ABD ekonomisini üreten ekonomi haline getirmek olduğunu ifade eden Kılıçdaroğlu, 'Ama ekonomiden o kadar habersiz bir başbakanımız var ki TL çok değerlendi diye neredeyse göbek atacak' dedi.
 'GAZ-fren konusunda, eğer birisi, 'gaza bas' diğeri 'frene bas' diyorsa, bizim yapacağımız şoförü değiştirmek' diyen Türkiye'yi krizden çıkaran kadroların şu anda CHP'de olduğunu kaydeden Kılıçdaroğlu, hissedarı oldukları İş Bankası'yla ilgili soruyu ise şöyle yanıtladı: 'İş Bankası'ndan CHP beş kuruş almaz. Zaten Atatürk'ün vasiyeti buna uygun değil. Paranın bir kısmı Türk Tarih Kurumu'na, bir kısmı Türk Dil Kurumu'na gider.'
 İŞTE CHP liderinin diğer açıklamaları:
 - CEVAEVLERİNDEKİ bir yurttaş yaşamını yitirse, bunun sorumlusu hükümettir. Açlık grevleri dolayısıyla, olayı gerginleştiren bir söylem geliştirmeyiniz, daha yumuşak bir üslup kullanınız.  'Siz de açlık grevi yapın' demek doğru bir davranış değildir. İnsan bedeni üzerinden siyaset yapılmamalı.
 - ANA dilini herkes öğrenebilir. Yasağın kalkmasıyla ilgili kanun teklifini veren biziz, ana dil eğitimi konusunda Türkiye'nin hazır olmadığı kanısındayız.
 10 KASIM'DA YASAK GELİRSE YİNE GİDERİM
 KILIÇDAROĞLU '10 Kasım'da Anıtkabir'de olacak mısınız?' şeklindeki bir soruya, 'Ulus Meydanı'na gitmemin nedeni, yasaklandığı içindi. Yasağı kabul etmeyiz. 10 Kasımda da yasak getirilirse, yine gideceğim oraya. Yasak gelmezse, zaten vatandaşlarımız gidiyor' diye yanıtladı.
 Korkak aydın olmaz
 İstanbul Ataşehir'de Bülent Ecevit Parkı ve Ecevit heykelinin açılışına CHP lideri Kılıçdaroğlu'nun yanı sıra Enis Fosforoğlu, Tarık Akan, Halit Akçatepe ve Oktay Kaynarca'nın da de aralarında bulunduğu sanatçılar ve vatandaşlar katıldı. Aydınların korktuğu bir Türkiye istemediklerini belirten Kılıçdaroğlu, 'Korkan aydın aydın değildir. Sesini çıkarmayan sanatçıları da sanatçı kabul etmiyoruz. Aydın demek, sanatçı demek elinde meşaleyle toplumun önünde yürüyen insan demektir' dedi.