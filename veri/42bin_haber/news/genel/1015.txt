Piyasa mı yoksa Economist mi kazanacak?
Romney'nin kazanmasına inananların başında piyasa geliyor. Altındaki gerileme, 'İbre Romney'den yana' diyor
 ABD'de yarın yapılacak başkanlık seçimleri öncesinde anketler Cumhuriyetçi aday Mitt Romney'nin ipi kıl payı göğüsleyeceğini gösterirken, piyasada da Romney lehine bir hareketlilik var. Bunun en büyük gerekçesi de altın piyasasının verdiği tepki. Sadece başkanlık seçimleriyle ilgisi yok ama altın fiyatları son bir ayda 1.796 dolardan 1.670 dolara kadar geriledi. Kayıp yüzde 6.6. Bir aylık hareket için oldukça hızlı bir kayıp olan bu gerileme seçimlerden Romney'nin galip çıkacağının fiyatlandığını gösteriyor. Ekonomide daha şahin bir bakışa sahip olan Romney'nin gelişi başta altın olmak üzere bütün emtia ve hisse senetleri piyasalarında negatif etki yaratabilir.
 Son dönemdeki iyi rakamlar Obama'nın şansını artırıyor. İşsizlikteki düşüş, büyümedeki hızlanma Obama'nın lehine
 Dünyanın önde gelen ekonomi odaklı dergisi The Economist, Obama'nın seçimlerde az farkla da olsa Romney'i geride bırakacağı görüşünde bulundu. Dergiye göre Obama'nın kazanma ihtimali için iki soru üzerinde duruldu: 
 - Obama'nın başkanlık süresi boyunca ekonomi ve dış politika konularındaki tutumu nasıl olmuştur? 
 - ABD Obama'dan daha iyi bir iş çıkartacağı konusunda Romney'e güvenebilir mi? Dergi, Obama'nın politik eksiklerine rağmen, ABD ekonomisini çift dipli bir resesyondan kaçırdığı ve olası bir felaketin kıyısından aldığını söyledi. Ayrıca Obama'nın, Romney'e göre dış politikada daha gerçekçi ve elle tutulur politikaları olduğu belirtildi.