Doğru namazın yolu doğru cinsel birleşmeden geçer
Geçtiğimiz günlerde İlahiyatçı Ali Rıza Demircan'ın 'Sevişmekle ibadet aynıdır' cümlesi üzerine her daim açıklamalarıyla olay yaratan, sıkı da tepki alan Sibel Üresin 'Cinsel ilişki namaz kılmaktan da önemlidir' açıklaması yaptı. Buluştuk, sohbetin seyri bir anda hararetli, tartışmalı bir röportaja döndü.
  Sibel Ateş Yengin
  sibel.ates@aksam.com.tr
 Yaptığı açıklamalarla çoğu kadının nefretini kazanan, soyadı üzerinden 'Üremesin' diye espprileri türetilen, 'Cinsel ilişki namaz kılmaktan da önemlidir' diyen yaşam koçu Sibel Üresin'le buluştuk. Hararetli geçeceği baştan belli olan söyleşimiz ilk dakikalarda tartışmaya döndü. Çünkü ona göre iyi kadın eşine itaat edendir. Ayrıca aldatan erkek imam nikahıyla ikinci kadını eş olarak seçerse sevap kazanıyordu! Kadın aynı şeyi isterse haram oluyor. Erkeğin çokeşli yaşaması ona göre normal. Ancak bir şartla. Erkek ikinci kadına da adaletli davranırsa! Üresin konuşmanın başında 'Kadını benden başka bu kadar seven yoktur' dese de tüm sohbet sonunda kişisel kanaatim kadınlara karşı gizli bir düşmanlığı olduğu yönünde. Onu dinledikçe 'Üresin bizi sevme!' demek geldi içimden. Çünkü Üresin, kadını hem seviyor, hem dövüyor.
 
 × Kadınlardan yana olduğunuzu söylüyorsunuz ama çokeşlilik konusunda Berna Laçin'le tartıştınız, feministler sizi sevmiyor... 
  Berna Laçin zaten uç bir örnek. Çoğu hanım 'Sizi destekliyoruz, arkandayız' diyor. Kadını benden daha çok seven kimse olamaz. Feministleri sevmiyorum.
 
 × Sebep?
 Yalnız yaşayıp, ayakta durmayı erdem zannediyorlar. Kariyermiş, zenginlikmiş... Kadının hayatında erkek yoksa mutlu olamaz. İyi kadın eşine gönülden itaat eder. Asi olur, kavga ederse mutlu olamaz. 
 
 × İslami kesimden hanımlar sizi onaylıyor mu?
 Esra Elönü, Nihal Bengisu Karaca tepki gösterdi ama ciddiye almıyorum. 
 
 × Bir yaşam koçu olarak aldatan erkeğin zihin yapısını düzeltmek için başka formülünüz yok mu?
 Nasıl? Üniversiteye giden birçok kız kürtaj oluyor. Sonrası travma, kimse bundan bahsetmiyor. Erkek sonra o kadını tanımıyor bile. Kadın evli erkeğin ikinci eşi olsa, erkek kadının bütün sorumluluğu alacak, ona daha çok değer verecek, belki ondan çocuk yapacak. Yoksa bir gecelik ilişkiyle değer verilmeyen, saygı duyulmayan bir kadın oluyorsunuz. 
 
 × Dini nikah kıyılsa da hangi kadının gönlü razı olur bir başka kadına?
 Bunu kabul eden o kadar çok kadın var ki. Birinci kadın mağdur gibi görülüyor ama mağdur olan ikinci, üçüncü ve dördüncü kadın. Zaten ilk eş hukuki haklara sahip. İkinci kadının durumu erkeğin merhametine kalmış. Kuran'da olan bir ayeti tartışmamız bile çok garip. 
 
 × İslam'da istisnai durumlarda çokeşlilik öneriliyor. Kadının mağdur olması, eşinin ölmesi, savaş halinde... 
 Hiçbir şartı yok. Bir erkek sadece cinsel gücü yüksekse bile ikinci bir kadın alabilir.  
 
 × Çokeşlilik de şart denilmiyor ki...
 Hiçbir şart yok. Sadece 'İki eşiniz varsa adaletli olmalısınız, birini ortada bırakamazsınız' deniyor. 
 
 × İslam 'Kadının rızası olmadan ikinci eş alınamayacağını' da söylüyor...
 Dinimiz 'İlla bir erkek dört kadın alsın' demiyor. Ruhsat vermiş, isterse alabilir, haram değil. Bir erkeğin dört kadına yetecek gücü var, bazen de bir erkeğin kendi karısına bile gücü yetmiyor. 
 
 × Kadın boşansın; erkek başka kadın alsın. Adalet mi bu?
 Çocuğunuzun başka bir yerde kardeşi var ve haberiniz yok. Sağlıklı bir nesilin dünyaya gelmesi için haberiniz olması gerekmiyor mu? Birbirlerini tanımadan evlenecekler belki. Ne kadar çirkin. Erkek birinci karısından izin almak zorunda değil ancak haber vermek zorunda ki ilk eş razı olmazsa boşanabilsin diye. Belki rıza gösterecek ki gösteren de var. 
 
 × Siz böyle bir durumda kalınca rıza göstereceğinizi de açıklamıştınız. 
 Rıza gösteririm. 
 
 × Bir bakmışsınz  hoş bir kadın evde...
 Yaşasın... Eşimin beni aldattığına değil, zina yaptığına üzülürüm. Zina yapmasındansa ikinci eşe nikah kıyıyorsa  boşamam. Bu ülkede eşini başka kadınla paylaşan çok fazla kadın var. Nikah yapmışsa aldatmış sayılmaz. 
 
 × Nikah dediğiniz de imam nikahı ki kanuna aykırı. 
 İmam nikahı resmi nikahtan önemli. 
 
 × Erkek 'Boş ol' dedi mi ne olacak?  
 O zaman kadın akıllı olup evlenirken haklarını alacak. Adam da canı istediğinde o kadını boşayamayacak. 
 
  × İslam iyinin, doğrunun yanında olmaz mı? Çok eşlilikyerine edebe davet etmenin başka yolu yok mu?
 Hangi kadın kocasını edebe davet ettiğinde kocası edebe gelir. Ben çokeşliliğe davet etmiyorum ki. Bu kadınların yasal hakları olsun diyorum. Bu iş yasallaşırsa kadınlar daha saygıdeğer konuma gelir. Kadın ayaklar altında.   
 
 × Yasallaşması diyorsunuz. Kiri kirle temizlemek ahlakın nesine uygun anlamadım! Kötü misal emsal olmaz ki.
 Kesinlikle dediğiniz gibi olmuyor. Osmanlı'da çokeşlilik yasaldı ama bu oran yüzde 2 ile yüzde 5 arasındaydı. Yasallaşması bu işin yüzde 50'den fazla azalması demek.  
 
 × Kadınlara 3 erkek öneriyor musunuz?
 Bu haram. 
 
 × Erkeğe hak, kadına haram...
 Haram tabii! Sizce bir kadın aynı anda dört erkeği idare edebilir mi? 
 
 × Eder. Dört kadın da aynı gece ikişer kere birlikte olmak istese erkeğin gücü yetecek mi kadınlara?
 Bir kadının adet görme durumu, lohusalığı, menopozu var. Nasıl dört erkeğe yetecek? İstekli bir kadınsa ancak kocasıyla daha fazla birlikte olabilir. Bir kere bir kadın psikolojik olarak iki ilişkiyi kaldıramaz.   
 
 × 'Eşimi aldatıyorum diye başvuran erkeğe 'Boşan' diyor musunuz?
 Eğer ikinci kadını çok seviyorsa nikah yapmasını ve bu sorumluluğun altına giremeyecekse ayrılmasını öneriyorum. Çokeşlilik çok ağır bir vebal. Allah tek eşliliği tavsiye ediyor. 
 
 × Şimdi de tekeşlilik diyorsunuz...
 Allah kulunu çok iyi tanıyor. Adaletli davranamayacağını bildiği için tavsiyesi tekeşlilik. Ruhsat var ama tavsiye tekeşlilik. Başka hiçbir şart yok. Zaten erkek yaradılış olarak çokeşliliğe meyilli. 
 
 × Bu safsata erkeklerin uydurması. 
 Doğalarında var gerçekten. İnançlı adam 'Eşim', inançsız olan 'Metresim' der. Sağcı da, solcu da aynı. 
 
   × Eşinizle kavga eder misiniz?
 Ederiz. Herkesle de kavga ederim. Ama ben diretip inat etmiyorum. İtaat ederim. 
 
 × İzin alır mısınız?
 Paramı kazanmama rağmen eşimden izinsiz televizyona çıkmam. Kadının hamurunda yönetilmek var. Beni yönetemeyen bir erkekle olamam. En güçlü olduğunu söyleyen de böyledir. 
 
 × İzin almak da ne demek! Eşiniz babanız değil, siz de ergen değilsiniz...
 Bakın bu erkeği onore etmektir. Eşimin neye izin verip vermeyeceğini, onu nasıl ikna edeceğimi bilirim. 
 
 × Eşiniz sizden izin alır mı?
 (Kahkahalarla gülüyor)... Sormaz. Ben de merak etmem. Hayatım çok yoğun. Sıkıntılarımı düşünecek çok fazla vaktim yok. Mutlu olmayı arzu eden erkeklere 'Karınızı o kadar meşgul edin ki sizinle kavga etmeye enerjisi kalmasın' diyorum. 
 
 × Bunun yerine eşlerine anlayışlı davranmalarını önerin.
 Niçin erkeklere bunu söyleyelim. Erkekleri eğitmektense kadınları eğitmek daha doğru. 40 yaşına gelmiş bir adam değişmez. Şikayet eden bir kadın mutlu olamaz ki. Boşluktan tabii. O yüzden meşguliyet önemli. 
 
 × Siz de 'Kadınları severim' dediniz; ama her olumsuzluğu yine kadınlara mal ediyorsunuz...
 Yaradılışda boş bir kadını dünyanın en iyi erkeği gelse de mutlu edemez. Karşındaki 
 mutlu etsin diye beklersen hayal kırıklığı yaşarsın. 
 
 × Neyse biz asıl meselemize gelelim. Ali Rıza Demircan'ın 'Sevişmek ibadetle aynıdır' açıklamaları üzerine siz de 'Cinsel ilişki namazdan bile önemlidir' dediniz. Namaz yerine cinsel ilişkiyi mi koyuyorsunuz?
 Birinin yerine diğerini koymuyorum. Doğru namaz kılmanın yolu doğru cinsel birleşmeden geçiyor. Kıyaslamak yanlış. Cinsellik bir ibadettir. Cinsellik o kadar tabu ki konuşmak bile insanları rahatsız ediyor, edepsizlik olarak algılanıyor. Konuşulmadığı için sıkıntı var. Helalinden bir cinsel ilişkiden doğan çocukla, haramla girilen cinsel ilişkiden doğan çocuğun yaradılışları aynı mı? Doğru namaz kılmak iyi abdest almaktan geçiyorsa, Allah'a iyi kul olmanın koşulu da sağlıklı döllenmektir. Bu yüzden önceliklidir. 
 × Siz kocanın izni olmadan yatağı terk eden kadına meleklerin lanet edeceğini söylüyorsunuz. Kadın adamın her isteğine cevap vermek zorunda mı?
 Mecbur.
 
 × Hiç de mecbur değil! Kadın isterse ve erkek de 'Halim yok' dese ne oluyor?
 Erkek de mecbur tabii. Erkek de karısının isteğini geri çeviremez.   
 
 × Melekler de yatağı terk eden erkeğe lanet eder yani...
 Erkek zaten terk etmez. Karısına ceza vermek anlamında yanlış bir şey yapmışsa yatağını ayırmak hakkına sahiptir. 
 
 × Yine başa döndük...
 Dini hüküm bu. Siz soruyorsunuz ben de dini hükümle cevap veriyorum. Ben şimdi kocama 'Birlikte olalım' diyeceğim eşim de 'Hayır' diyecek, olmaz. 
 
 × Ali Rıza Demircan 'Kadın işten  yorgun gelip eşinin cinsel ilişki isteğine 'Evet' demek zorunda değil' dedi...
 Kadın keyfi olarak çalışıyorsa bu isteği karşılamak zorunda. İhtiyaç yüzünden çalışıyorsa kadınlık görevi beklemek insanlığa aykırı, bunu yapamaz.
 Eşime çok para veriyorum, o da beni mutlu ediyor
 × Peygamber'in kendinden büyük ve dul olan Hz. Hatice'yle evlenmesine ne diyorsunuz?
 Müthiş bir evlilik. Dul bir kadın topluma emanettir ve bekar erkek, dul kadınla evlenebilir. Ayette 'Zina yapan kadınlar zina yapan erkeklerle, temiz kadınlar temiz erkeklerle evlensin' diye tavsiye edilir. O dönemlerde bekaret çok önemli değildi. Kadının genç bir adamı seçmesi ayıp değil. Dinen kadın aslında erkeği beğendiğini ifade edip evlenme teklif edebilir. Hakkı var. Şimdi böyle olunca edepsiz diye bakılır. 
 
 × Siz eşinize söylediniz mi?
 Beğendiğimi söylerim. İnsanız. Siz de dönüp dönüp eşime geliyorsunuz söyledim, evet. 
 
 × Eşiniz ters karşılamış mıydı? Bu sivri açıklamalarınıza kızmıyor mu?
 Hangi erkek bir kadından güzel söz duyunca 'Ters bakıp taciz etti' diye şikayet eder. Evde konuşmadığım için şükrediyor. Niye kızsın ki. 
 
 × Eşinizin mesleğini hala söylemeyecek misiniz?
 Niye taktınız. Beni mutlu etmesi için maaşa bağladım. İşi beni mutlu etmek. 
 
 × İşte sizden bunu duymayı bekliyordum. 
 Eşimin görevi beni mutlu etmek maaşını da ben veriyorum. 
 
 × Size yapılan 'Üremesin' eleştirilerine nasıl bakıyorsunuz?
 Beyinleri gelişmemiş insanlar olarak değerlendiriyorum. Umurumda değiller. 
 Bazılarına açtığım davadan alacağım parayla gezeceğim. Teşekkür ederim onlara, bana para kazandırdıkları için. 
 
 × Eşinize daha çok para verirsiniz o da sizi daha çok mutlu eder. 
 Evet. 
 
 × Anlattıklarınızdan masal yazsak erkek kral; kadın da külkedisi olur. 
 Erkeklere 'Kral gibi davranılmasını istiyorsanız önce hanımlarınıza kraliçe gibi davranın' demiştim. Peygamberimiz hadisinde 'Eşler birbirine muhabbet nazarıyla bakar ve ellerini kenetlerse günahları parmaklarının arasından dökülür gider' diyor. Muhabbet bu kadar önemli. Eşine saygılı kadın eşine yanlış yapmaz. Eşini seven erkek de onu üzmemek ve gönlünü kırmamak için uğraşır.
 Siyasetle ilgileneceğim inşallah
 × Siyasetle ilgileniyor musunuz?
 İlgileneceğim inşallah. 
 
 × Yakın hissettiğiniz bir parti var mı?
 Olabilir. 
 
 × Hükümetin dindar nesil yetiştirme çabalarının sözcüsü müsünüz?
 Evet. Hükümetin dindar nesil yetiştirme çabalarını her anlamda son derece gönülden destekliyorum. Çok doğru bir yol üzerindeler. Daha da iyileri yapılabilir. 
 
 × Dayatmayla, zorla mı?
 Dayatma yok ki. Belki de gerçekten zorlama olması gerekiyor.
 
 × Hangi partiye gönül verdiğiniz belli sanki...
 Allah bilir.