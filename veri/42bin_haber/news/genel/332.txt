Türkiye, Tacikistan'ın 4. büyük ticari ortağı oldu
Türkiye, bu yılın Ocak-Eylül döneminde Tacikistan'ın 4. büyük ticari ortağı oldu.
 Tacikistan Devlet İstatistik Kurumu'ndan yapılan açıklamaya göre, ülkenin ticari ortakları arasında yılın 9 ayında toplam 731 milyon dolarlık dış ticaret gerçekleştirilen Rusya ilk sırada, 499 milyon dolarla Çin ikinci, 483 milyon dolarla Kazakistan üçüncü ve 411 milyon dolarla Türkiye dördüncü sırada yer aldı.
          
 Açıklamada, Ocak-Eylül döneminde geçen yılın aynı dönemine göre Tacikistan'ın toplam dış ticareti yüzde 11,3 artışla 3 milyar 652 milyon dolara ulaştığı kaydedildi.
          
 Söz konusu dönemde Tacikistan'ın ihracatının yüzde 1,6 artışla 969 milyon dolar, ithalatının ise yüzde 15,3 artışla 2 milyar 683 milyon dolara yükseldiği ifade edilen açıklamada, bu dönemde dünyanın 96 ülkesi ile dış ticaret gerçekleştiren Tacikistan'ın toplam dış ticaretinde 1 milyar 714 milyon dolarlık dış ticaret açığı meydana geldiği vurgulandı.
          
 Ülkenin ihraç ettiği ürünler arasında alüminyum ve pamuk lifinin yer aldığı belirtilen açıklamada, bu dönemde ülkenin en çok ithal ettiği ürünler arasında ise petrol ürünleri, metal ürünleri, binek araç ve buğdayın yer aldığı bildirildi.
          
 AA
  