İsrail'li Bakan'dan şok karar
İsrail Savunma Bakanı Ehud Barak, siyasi kariyerine son verdiğini ancak 22 Ocak'taki seçimlere kadar görevinde kalacağını açıkladı.
  İsrail'in İran'ın nükleer programına yönelik politikalarının baş mimarı olarak bilinen Barak'ın sürpriz emeklilik kararı, Tel Aviv'de şok etkisi yarattı.
 Tel Aviv'de düzenlediği basın toplantısında 2013 seçimlerinde aday olmayacağını açıklayan 70 yaşındaki Barak, "Artık yazmak ve hayattan zevk almak istiyorum" dedi. Barak, bundan sonraki hayatında kişisel ve aile yaşamına önem vereceğini sözlerine ekledi.
 İsrail'de son Gazze operasyonu ertesinde yapılan kamuoyu yoklamaları, Başbakan Binyamin Netanyahu'nun liderliğindeki Likud Partisi'nin oy kaybettiğini, Savunma Bakanı ve Başbakan Yardımcısı Barak'ın partisinin ise oy kazandığını ortaya koymuştu.
 1991-1995 yılları arasında genelkurmay başkanlığı, 1995-1996 yıllarında dışişleri bakanlığı, 1999-2001 yılları arasında ise başbakanlık yapan Barak, 2007'den bu yana savunma bakanlığı görevini yürütüyor.
  