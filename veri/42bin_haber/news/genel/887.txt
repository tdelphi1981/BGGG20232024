Rabia Kadir'e davetiye
MHP, pazar günü gerçekleştireceği 10. Olağan Büyük Kurultayı'na sürpriz isimleri davet etti.
 Balkanlar'dan Orta Asya'ya kadar Türk dünyasını kurultayda görmek isteyen parti, Uygur Türklerinin hak arayışını uluslararası gündeme taşıması nedeniyle 'Uygur Ana' olarak bilinen Rabia Kadir'e de davetiye gönderdi. MHP Genel Sekreteri İsmet Büyükataman, Dışişleri Bakanlığı tarafından Rabia Kadir'e vize verilmediğini bildiklerini ifade ederek, 'Davetimiz sembolik' dedi.
 Kurultaya çağırılanlar arasında Irak Türkmenlerinin de bulunması dikkat çekti. MHP lideri Bahçeli, geçen Ramazan ayında Kerkük'e gitmek istemiş, ancak Irak merkezi hükümetinin Dışişleri Bakanı Ahmet Davutoğlu'nu gerekçe göstererek, ziyaret için vize vermemişti. Bu olayın ardından parti, kurultaya Irak'ta bulunan Türkmen cephesinin temsilcilerini de çağırdı. Balkan ülkelerindeki Türk partilerinin temsilcileri Avrupa'daki Türk federasyonlarının temsilcileri ve Türk Cumhuriyetlerinden temsilciler de davetliler arasında.
  Volkan YANARDAĞ