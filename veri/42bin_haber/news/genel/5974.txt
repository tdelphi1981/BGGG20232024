Fenerbahçe 3-1 Kasımpaşa
Fenerbahçe, Spor Toto Süper Lig'in 23. haftasında sahasında Kasımpaşa'yı 3-1'lik skorla mağlup etti. Mücadeleye penaltı atışları damgasını vurdu... Sarı-lacivertli takım, bu galibiyetle ligin 2. yarısında ilk kez iç sahada kazandı...
Şükrü Saracoğlu Stadı'nda oynanan karşılaşmada konuk takım 48. saniyede penaltı kazandı... Kalu Uche, 2. dakikada penaltıdan topu ağlarla buluşturdu ve takımını 1-0 öne geçirdi. 
KARŞILAŞMADAN FOTOĞRAFLAR - Semih Bahadır ve Emre Oktay'ın objektifinden 
Fenerbahçe'nin beraberlik golünü 60. dakikada Pierre Webo attı. Sarı-lacivertli takımın 2. golü ise 90. dakikada penaltıdan Emre Belözoğlu'nun ayağından geldi. 90+5. dakikada sahneye çıkan Moussa Sow da mücadelenin skorunu belirledi: 3-1 
KOCAMAN: TARAFTARIMIZLA DAHA GÜÇLÜYÜZ 
Fenerbahçe, bu galibiyetle puanını 40'a yükseltti ve lider Galatasaray ile olan farkı 3'e indirdi... Kasımpaşa ise 33 puanda kaldı.  
Fenerbahçe, Spor Toto Süper Lig'in 24. haftasında deplasmanda Beşiktaş ile karşılaşırken Kasımpaşa ise sahasında Trabzonspor'u konuk edecek.  
MAÇIN CANLI ANLATIMI 
Futbolcular tribünlerle şarkı söyledi 
 
Zorlu mücadelenin sona ermesiyle Fenerbahçeli futbolcular ve tribünler büyük bir sevinç yaşadı. Saha ortasında bir araya gelip kenetlenen sarı-lacivertli futbolcular, birlikte büyük sevinç yaşadılar. Futbolcular daha sonra tribünlere giderek, taraftarlarla birlikte şarkı söylediler. 
 
Oyuncu değişiklikleriyle gelen gol 
 
Fenerbahçe Teknik Direktörü Aykut Kocaman, Kasımpaşa karşısında 56. dakikada Cristian'ı, 59. dakikada da Sow'u oyuna dahil ederken, 60. dakikada istediği golü buldu. Maçın 2. dakikasında yediği penaltı golünden sonra rakip kaledeki gol arayışları sonuç vermeyen sarı-lacivertli ekip, ikinci yarıya da aynı 11 ile başlarken, Kocaman 56. dakikada Mehmet Topal'ın yerine Cristian'ı, 59. dakikada da Stoch'un yerine Sow'u oyuna dahil edip forvet arkasında görevlendirerek, hücuma hareketlilik getirdi. Fenerbahçe iki değişikliğin ardından 60. dakikada Webo'nun kafa golüyle, maçta 1-1'lik eşitliği sağladı. 
 
Webo ligdeki 12. golünü attı 
 
Fenerbahçe'nin forvet oyuncusu Webo, Spor Toto Süper Lig'de bu sezon 12. golünü attı. Sezonun ilk yarısında İstanbul Büyükşehir Belediyespor formasıyla 9 gol kaydeden Webo, sarı-lacivertli formayla 3. kez golle buluştu. Webo, 20. haftada Fenerbahçe'nin 2-1 yenildiği Sivasspor maçında ve 21. haftada deplasmanda 1-0 kazandığı Mersin İdmanyurdu maçında da 1'er gol atmıştı. Sarı-lacivertli futbolcu, bu sezon iki farklı takımın formasıyla Kasımpaşa'nın filelerini 2. kez havalandırdı. İstanbul Büyükşehir Belediyespor'da sezonun ilk yarısında Kasımpaşa'yı 2-0 yendikleri maçta takımı adına bir penaltı golüne imza atan Webo, Fenerbahçe formasıyla da golle buluştu. Fenerbahçe'de Sow, Kasımpaşa karşısında attığı golle bu sezon ligdeki gol sayısını 10'a yükseltti. 
 
Isaksson kalesinden çıktı, Kasımpaşa 3. golü yedi 
 
Maçın 90 5. dakikası oynanırken kalesinden çıkarak takımının son hücumuna katılan kaleci Isaksson'un ceza alanı önünde kaptırdığı topun ardından, Fenerbahçe'nin maçtaki 3. golü geldi. Isaksson'un topu kaptırmasının ardından Emre'nin sağ kanatta hareketlenen Sow'a gönderdiği meşin yuvarlağı, bu futbolcu uzak mesafeden yerden vuruşla boş kaleye göndererek, sarı-lacivertli ekibi mücadelede 3-1 öne geçirdi. 
Stat: Fenerbahçe Şükrü Saracoğlu
Hakemler: Hüseyin Sabancı, Cem Satman, Volkan Narinç
Fenerbahçe: Volkan Demirel, Gökhan Gönül, Yobo, Egemen Korkmaz, Hasan Ali Kaldırım, Kuyt, Mehmet Topal (Dk. 56 Cristian), Meireles (Dk. 86 Caner Erkin), Emre Belözoğlu, Stoch (Dk. 59 Sow), Webo
Kasımpaşa: Isaksson, Abdurrahman Dereli, Yalçın Ayhan, Elyasa Süme, Sancak Kaplan, Viudez (Dk. 78 Pintos), Ernst (Dk. 70 Kerem Şeras), Sarmov, Djalma (Dk. 59 Halil Çolak), Adem Büyük, Uche
Goller: Dk. 2 Uche (Penaltıdan) (Kasımpaşa), Dk. 60 Webo, Dk. 90 Emre Belözoğlu (Penaltıdan), Dk. 90 5 Sow (Fenerbahçe)
Sarı Kartlar: Dk. 26 Djalma, Dk. 49 Ernst, Dk. 71 Halil Çolak, Dk. 87 Isaksson, Dk. 89 Yalçın Ayhan (Kasımpaşa), Dk. 37 Emre Belözoğlu, 90 2 Volkan Demirel (Fenerbahçe)