Podyumda Androjen manken tartışması
Londra Moda Haftası'nda tasarımlarını moda severlere sunarak büyük başarı yakalayan Deniz Berdan, androjen mankenlerle çalışmayı tercih ettiğini söyleyerek yeni bir tartışmanın fitilini ateşledi
 Erçin DAĞ EYSEN
 DB Deniz Berdan markasıyla, gün geçtikçe moda camiasındaki yerini sağlamlaştıran ikoncan Deniz Berdan, Türkiye'ye gelen erkek görünümlü kadın Andrej Pejic'ten örnek vererek androjen tiplerle çalışmayı tercih ettiğini belirtti. Berdan, 'Daha uzun boylu ve kemikli suratlı olmaları yüzünden tasarımları daha iyi taşıdılar. Kadınlardan bile daha iyi olabiliyorlar podyumda' diyerek manken dünyasını kızdıracak açıklamada bulundu. Berdan'ın bu görüşüne kimi manken katılırken kimi manken ise karşı çıktı.
 Irmak Atuk - Deniz Berdan'a katılıyorum
 Uzun boylu olmak bir mankeni ayıran önemli özelliklerden biridir. Ama kemik yapısı, kalçası gibi fiziksel yapısı da önemlidir. Bir manken için her şey bütün olmalıdır. Kemik yüzlü olanları ben de beğeniyorum. Bir mankenin çok da uzun olmasına gerek yok. Benim için standart 1.75'tir. Türkiye'de 1.75 altında mankenlik yapan arkadaşlarımız da var. Podyumda 1.75'lik boyuyla devleşen insan da var ama elbiseyi ağlatan meslektaşlarımız da var. Benim için 1.75 yeterli ama podyum uzun boy istiyor. Deniz Hanım'ın bu görüşüne katılıyorum.
 Didem Soydan - Kimlik önemli değil
 Ben bir modelim. Benim yanıma kimi verirlerse yürürüm. Onun kimliğine bakmam. Tasarımcı kimi uygun gördüyse, o yükümlülüğü yerine getiririm.
 Merve Büyüksaraç - Cinsiyetsiz birine gerek yok
 Androjen mankeni yakından görmedim ama onun yerinde olsam kullanmazdım. Bu kadar güzel kadın ve yakışıklı erkek varken cinsiyetsiz biri neden kullanılsın ki. Ben katılmıyorum.
 Özge Ulusoy - Modellik askı olmaktır
 Cinsi çok belli olmayan androjen mankenler devri başladı. Buraya da geldi Andrej Pejic. Çağ ilerledikçe güzellik algısı da değişiyor. Bundan 40 sene önceki güzellik kavramıyla şu anki aynı değil. Ben her zaman şundan yanayım; güzel olduğu zaman androjen, kadın veya erkek olması çok önemli değil. Göze hitap ettiği, iyi modellik yaptığı sürece çıkabilir. Modellik askı olmaktır. Kendimizi değil, üzerimizdeki kıyafeti sergiliyoruz. O da kıyafetini sergiliyor neden olmasın? Dünyanın en başarılı 5 top modelinden biri Andrej Pejic, hatta en seksi 100 kadın listesinde bile var. Güzellik göreceli bir kavram.