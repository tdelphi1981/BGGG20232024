'Mali Afganistan gibi olmayacak'
Fransa Dışişleri Bakanı Laurent Fabius Mali'deki İslamcı gruplara karşı başlatılan askeri operasyonun 'birkaç hafta süreceğini' bildirdi. Savunma Bakanı Jean-Yves Le Drian, Mali operasyonunun 'olumlu ilerlediğini' bildirirken, Mali'nin kuzeyindeki İslamcılar, Fransa'ya karşı intikam yemini etti.
 Mali hükümet güçlerinin Konna kentinde yeniden kontrolü ele geçirmesini sağlamak üzere, Fransa cuma gününden bu yana İslamcı güçlere karşı operasyon yürütüyor. Fabius, kapsamını genişleterek Mali'nin doğusunda bulunan Gao kentine de yaydıkları operasyonunun Batılı güçlerce Afganistan'da yıllardır sürdürülen operasyona benzemeyeceğini belirtti.'Daha sonra destek amaçlı olarak yeniden dönebiliriz ama sonsuza kadar kalma amacımız yok' diyen Fabius,'Mali'ye müdahale edilmemiş olsaydı, İslamcılar başkent Bamako'ya kadar ilerlerdi. Ama güneye yürümeleri durduruldu' dedi. 
 Le Drian da ülkenin doğusundaki İslamcı grupların geri çekildiğini; ancak batı bölgelerinde iyi silahlanmış isyancı güçler karşısında Fransız birliklerinin güç durumda kaldığını kaydetti. Le Drian, 4 Rafale savaş uçağıyla Gao'da isyancı güçlerin eğitildiği kamplar ve lojistik depoların imha edildiğini açıkladı.
 El Kaide'nin kolu Batı Afrika Tevhid ve Cihad örgütü'nün liderlerinden Ebu Dardar ise, 'Fransa, İslam'a saldırıya geçti. Biz de Fransa'nın kalbinde saldırı düzenleyeceğiz.' ifadelerini kullandı.
 İngİltere ve Danimarka da Fransa'ya uçak göndereceğini açıkladı. NATO Sözcüsü Oana Lungescu ise kendilerinden yardım talep edilmediğini; ancak durumdan memnun olduklarını bildirdi. 
 Öte yandan Somali'de Eş Şebab örgütü, başarısız kurtarma operasyonu sonucu ikinci Fransız askerinin de öldüğünü duyururken ABD Başkanı Barack Obama, kongreye bir mektup sunarak,  Fransa'nın rehine Denis Allex'i kurtarmak için Somali'de düzenlediği başarısız operasyona ABD'nin de sınırlı destek verdiğini açıkladı.