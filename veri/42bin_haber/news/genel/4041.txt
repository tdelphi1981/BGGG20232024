AK Parti'den yeni Anayasa önerileri
AK Parti, Anayasa Uzlaşma Komisyonu'na sunduğu yeni önerilerde kamuda personel rejiminin kökten değişmesini gündeme getirdi. Genelkurmay'ın Başbakanlık yerine Milli Savunma Bakanlığı'na bağlanmasını öneren iktidar, Diyanet İşleri Başkanlığı'nın ise "laiklik" ilkesi yerine "siyasi tarafsızlık" esasına göre çalışması öngörüldü.
Ak Parti'nin "İdare ve Kamu Hizmetleri" bölümüne ilişkin paket önerisine göre mevcut Anayasa'daki "memur" kavramı kaldırılacak. AK Parti, bunun yerine çalışma hayatındaki tüm kesimleri kapsayan "çalışanlar" kavramını benimsedi. Teklifte "Devletin ve diğer kamu tüzel kişilerinin yürütmekle yükümlü oldukları görevler, kamu hizmetlerinin gerektirdiği görevlerde çalışanlar eliyle yürütülür. Kamu hizmetlerinin hizmet alımı yoluyla karşılanacağı haller kanunla düzenlenir" denildi. Çalışanların nitelikleri, istihdam tipleri, görev ve yetkileri, hakları ve yükümlülükleri, aylık ve ödenekleri ve diğer özlük işleri kanunla düzenlenecek. Böylece mevcut personel rejimi baştan sona yenilenecek. Müsteşar, vali ve genel müdürlerin görev süreleri seçim dönemiyle aynı olacak. Bu görevdekiler iktidarla gelip iktidarla gidecek.    
   BENCE / ÇÜNKÜ... 
'Memur' Kavramı bitiyor. Siz ne düşünüyorsunuz? 

YÖK VE RTÜK ÇIKIYOR 

Teklife göre YÖK, RTÜK ve meslek kuruluşları anayasal kurumlar olmaktan çıkacak. Üniversiteler konusunda öğretim üyelerinin serbestçe her türlü araştırma, yayın, açıklama ve öğretim faaliyetinde bulunabileceğinin yazılmasıyla yetinildi. Diyanet'in ise anayasal kurum statüsü devam edecek. Teklifte bu kurumla ilgili olarak "Kamu tüzel kişiliğine sahip Diyanet İşleri Başkanlığı, siyasi tarafsızlık ilkesi doğrultusunda, kanunda gösterilen görevleri yerine getirir" hükmü öngörüldü. Mevcut Anayasa'daki laiklik şartı bu maddede sayılmadı.

ÖZERKLİK YOK

AK Parti, yerel yönetimler konusunda mevcut Anayasa'dan daha ileri bir model önermedi. Bu konuda "Mahalli idarelerin kuruluşu, görevleri, yetkileri, karar organlarının seçim usul ve esasları ile görev ve yetkileri, yerinden yönetim ilkesine uygun olarak kanunla düzenlenir" denildi. BDP ise kendi paketinde yerel yönetimlerin özerk olmasını istedi.
 