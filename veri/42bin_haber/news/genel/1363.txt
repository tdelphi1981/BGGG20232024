ABD’li patronlar ‘mali uçurum’ konusunda endişeli
ABD'nin tanınmış şirketlerin CEO'ları Obama yönetimi ve Kongre'nin önlem alınmadığı takdirde ülkeyi resesyona sokması muhtemel olan 'mali uçurum' konusunda anlaşma sağmalarını istiyor.
 Konu hakkında ABD basınına röportaj veren Honeywell International CEO'su David Cote, "Eğer anlaşma sağlanamazsa ekonomistlerin düşündüğünün çok ötesinde bir resesyonun kıvılcımı ateşlenecek." dedi.
 Mali uçurum hakkında ilk uyarı Goldman Sachs CEO'su Lloyd Blankfein'den geldi. Blankfein iş dünyası ve Obama'yı bu konuda bir an önce anlaşma sağlanması ve zaten kırılgan olan ekonominin riske atılmaması konusunda uyardı.
 Geçmişte Obama'nın mali uçurum konusundaki tutumu 'ateşle oynuyor' yönündeki eleştirilere sebep olmuştu. Bu eleştirilere gönderme yapan Honeywell International CEO'su David Cote, "Eğer önceki tartışmalarda ateşle oynamışlarsa bu sefer nitrogliserin ile oynuyorlar." dedi. Sorun çözülmezse ABD ekonomisinin sanıldığından çok daha büyük bir resesyona girileceğini ifade eden Cote, "Bazıları bunun sadece küçük bir yangın olacağını düşünüyor, bense bunun felakete dönüşeceğini düşünüyorum." şeklinde konuştu.
 Öte yandan mali uçurum konusunun çözümü için daha aktif rol almak isteyen ve aralarında General Electric ve American Express'in patronlarının da bulunduğu 10'dan fazla CEO'nun Başkan Obama ile görüşmek için hazırlık yaptıkları ifade ediliyor.
 Başkan Barack Obama uzun süredir çekiştiği ABD Kongresi ile yine anlaşma sağlayamazsa; 2013 yılı başında yürürlüğe girecek olan 600 milyar doların üzerinde otomatik vergi artırımları ve harcama kısıntıları ile karşı karşıya kalınacak. Mali uçurum olarak adlandırılan söz konusu gelişmeye önlem alınmadığı takdirde ABD ekonomisinin 600 milyar dolar küçüleceği tahmin ediliyor.
 CİHAN
  