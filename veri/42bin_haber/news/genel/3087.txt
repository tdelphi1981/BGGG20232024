Devlet memuru ayrı bir canlı türü değil
Mizah yazarı Vedat Özdemiroğlu, İstanbul'da Sahne Beşiktaş'ta bu haftadan itibaren, her cumartesi '80 Dakkada Cümle ålem' adlı tek kişilik bir gösteri gerçekleştirecek. Mizah dergilerini beğendi diye 6 devlet memuruna soruşturma açılmasını 'Onlar ayrı bir canlı türü değil, saat beşten sonra istediğini yapar' diye yorumluyan Özdemiroğlu ile konuştuk.
  PINAR HİÇDURMAZ
  pinar.hicdurmaz@aksam.com.tr
 Mizah yazarı Vedat Özdemiroğlu ile Sahne Beşiktaş'ta buluştuk. Biraz sonra okuyacağınız sohbetimiz gibi fotoğrafları da renkli olsun diye uzun uğraşılarımıza keyifle eşlik etti. Fotoğrafçımız Uygar Taylan ile Beşiktaş Çarşı'da köşe bucak gezdiler; bir ara çatılara çıkma planı bile yaptılar. Özdemiroğlu'nun elinde kimi zaman baston, kimi zaman megafon vardı... Sokaktan geçenler, 'Bunlar ne yapıyor kardeşim?' bakışları atarken takıldı objektifimize... Üstte gördüğünüz o anlardan biri; buyurun şimdi de o lezzetli söyleşiden sayfamıza aktardıklarımızı okuyun...
 
 × Hem siyaset, hem de eğitim konusunda sözünüzü sakınmıyorsunuz, o yüzden ODTÜ'den başlayalım. Orada çıkan olaylar sonrasında yaşananları nasıl değerlendirdiniz?
 ODTÜ, bütün makamlardan, bakanlardan, başkanlardan çok daha değerli benim gözümde. ODTÜ kıpırdanıyorsa bir gereği vardır. Kayıtsız koşulsuz ODTÜ'den yanayım. 
 
 SİSTEM BENDEN KOMİK
 × VÖSYM adı altında ÖSYM sorularını çok esprili bir dönüşüme de uğratıyordunuz...
 Eğitim sisteminden intikam almak için 'VÖSYM'yi yazmıştım. Hani vardır ya, kozmetikten sadece kadınlar anlar, erkeklerin asker muhabbeti vardır; onlara özel. Bu sınav külliyatıysa kadın-erkek hepimizin geçtiği bir şey. Hepimizin de en coşkulu zamanlarını beş şık arasına sıkıştırmış bir sistem. Şimdi sistemin kendisi VÖSYM'den daha komik. Bu kadar saçmalamayı ben de beceremezdim. 
 
 × Boşanma arifesinde yazdığınız yazı çok eleştirildi. 'Erkek doğası gereği çok eşlidir, çocuk yapmak için evlenilir' gibi sözler vardı...
 Kendi adıma konuşmuştum aslında. Kimse bana bütün erkekler adına konuşma gibi bir sorumluluk vermedi. Gözlemlediğim kadarıyla, evlilik müessesesini var eden çocuk. Kadın tek eşliliğe daha yatkın ama erkek o kadar değil. Görüşlerimin arkasındayım ama pişman olduğum bir yazıdır. Hatta tek yazıdır. Naif insanları incitmiş olabilirim, o yüzden de pişmanım. Yoksa yalan söylemedim.
 
 × Bir yazınızda 'Ecevit'i herkes sever zannederdim. Farklı olduğunu görünce çok şaşırdım' diyordunuz...
 Çocukluğumun liderlerini düşünüyorum. Türkeş, Erbakan, Demirel... Ecevit onların içinde daha bir şairdi, filozoftu. En sade yaşayan oydu. Seveni, sevmeyeni 'Şaibeye karışmamış insan' derdi. Çocukken şöyle düşünüyordum: Cüneyt Arkın, Teksas, Tommiks, babam, Ecevit, hepimiz bir aradayız; maceradan maceraya atılıyoruz.
 
 × Şimdi özellikle Twitter'da trol kelimesini çok sık kullanıyoruz. Gündemle kendilerince eğlenen sanal karakterler. Sizin de Cumhuriyet Gazetesi'nde trol'lük yapan bir köşe yazarı karakteriniz vardı... Cumhuriyet'in çizgisine tamamen zıttı...
 Cumhuriyet Gazetesi'ne 'Dinozor' diye bir mizah eki yapmıştık. Rahmetli İlhan Selçuk çok memnun olmuştu. 'Son çocuğum bu' diyordu. Fikir ondan çıktı: 'Cumhuriyet'e de yaz' dedi. Dedim ki 'Abi, böyle sanal bir tip yaratsam?' Onun üzerine Yüksel Endeğer'i buldum. Cumhuriyet ilkelerinin tam tersini söylüyordu. O zamanlar İlhan Selçuk, Cumhuriyet için, 'Dinozor gazete, çağ dışı, renklenmesi lazım' diyordu. Şimdiki Cumhuriyet renkli bir gazete ama meğerse orada 'Yüksel Endeğer' bir tek ben değilmişim. Şu an, iyi yönetildiğini de düşünmüyorum. Hele de İlhan Selçuk'u kaybettikten, Uğur Mumcu da katledildikten sonra eski karizmasından çok şey kaybetti. Televole bir yönetimle yönetiliyor.
 
 HACI MISIN, ŞEKİL Mİ?
 × Yüksel Endeğer'e okuyucunun tepkileri nasıl oldu?
 Yüksel Endeğer sevdiğim herkesi eleştiriyordu. Bazı şeyleri de o kadar saçma gerekçelerle övüyordu ki... Bütün kurumların yalakasıydı. Genelkurmay bir gezi düzenlemişti Güneydoğu'ya. 'Sevgili komutanlarım; ne kusur ettim, beni niye çağırmadınız?' diye yazılar yazdım. Sonra hakikaten davet aldım. Oral Çalışlar'a sormuşlar 'Sitem etti, niye gelmiyor?' diye. Bir televizyonun yöneticisi vardı. Saçma sapan bir programdan dolayı onu öven bir yazı yazdım. Gazeteyi aradı. Yüksel adıyla konuştum. Yaşlı Cumhuriyet okuyucuları da deliriyordu. 'Bu adamı atın. Onun ne işi var orada' diye. Bir ara da Leman Dergisi'ne, Tansu Çiller parodisi yapıyordum. Tracy Chiller diye.
 
 × Leman demişken; bazı mizah dergilerinin kapaklarını sosyal medyada beğendikleri için 6 devlet memuruna soruşturma açıldı. Ne düşünüyorsunuz?
 Sanki devlet memurunu ayrı bir canlı türü sanıyorlar! Adam mesaisini bitirdikten sonra herkes gibi vatandaş. Ben şimdi mizahçıyım diye herhangi bir karikatürü eleştiremeyecek miyim? Özeleştiri eleştiriden daha değerlidir. Bir arkadaşım var. Sürekli Hindistan'a gidip geliyor. Ona, adres sorduğu bir çocuk: 'Hacı mısın, şekil misin?' demiş. 'AKP'ye soruyorum: Hacı mısınız, şekil misiniz?'
 
 × Mizah dergilerine açılan tazminat davaları, medyada yaşanan 'yandaşlık' tartışmaları sizi nasıl etkiliyor?
 Baskılar bazı yılgınlıklara yol açabilir ama sosyal olarak sanatı ve direnişi besler. Almanya, Hitler'i yetiştirmiş ama Bertolt Brecht'i de çıkarmış. Mutlaka kolektif bilinçaltında ve sosyal yansımasında bir hesaplaşması oluyor. Recep Tayyip Erdoğan okuduğu şiir yüzünden hapis yattığında, bu yanlıştı. Ama sonra Musa Kart onu kedi olarak çizdiğinde dava açtı. Kedi olarak çizilen biri teşekkür etmeli, hatta onu alıp imzalatmalı. Leonardo Da Vinci kediyi en olağanüstü canlı olarak niteler.
 
 × Otorite eleştiri kabul            etmez mi?
 Otorite hicvedilir. Bu eşyanın tabiatıdır. Onu göze almadan, onu kabul etmeden otorite olunamaz.
 
 × Aynı zamanda bir köşe yazarısınız Soner Yalçın serbest bırakıldı, ne düşünüyorsunuz?
 Yazı bir eylem değil, düşüncedir. Bir adamı yazısından dolayı içerde tutmak o rejimin zayıflığını gösteriyor. En fena şiddet beyne uygulanan şiddettir. İçişleri Bakanımız İdris Naim Şahin'in bir sözü geldi aklıma. 'Ülkede özgürlük yok diyorlar. O zaman niye hapistekiler hapisten çıkmak istiyorlar?' demişti. 25 yıllık yazarım böyle cümlelerden oluşan bir espri bulamam. O bulmuş sağ olsun.
 
 DAHİ ÇOCUKLAR KOF!
 × Reklam sektöründe de çalıştınız. Bu geçişin sebebi neydi? 
 Bana reklamcılık teklifi geldiğinde sevindim. Fikirlerime güvenirim. O fikirlerin para etmesine sevindim. Üç yıl çalıştım. Sağlam bir para aldım ama o paranın karşılığını verecek kadar da çok çalıştım. O yüzden içim rahat. Reklam filminde oynama konusuna gelirsek de, öyle şevkle ve coşkuyla anlatıyordum ki, 'Bunu anlattığın gibi sen oynasana' dediler, oynadım. Bir emek harcayıp onun kaşesinin karşılığını almakta hiçbir sakınca görmüyorum. Reklamcılık iyi de oldu benim için. Ortamı gördüm. Brezilya'da çocuklar kumda oynuyorlar sonra onlara çim saha çok hafif geliyor; gerçekten öyle bir alandan geliyorum ki onların beyin fırtınası dedikleri şey bana meltem gibi geldi. 'Reklamın dahi çocuğu' falan dediklerinin, zeki oldukları bile tartışılır. Büyük bir pazarlama, şişirme var. Onların kof olduğunu, alçıdan ibaret olduğunu gördüğüm için de çok rahatım. 
 
 × Sizin için 'Kapitalist düzene boyun eğdi' gibi eleştiriler de yapıldı; mizahçının parayla işi olmaz mı?
 Oğlumu iyi bir okulda okutuyorum. El birliğiyle mi okutalım? İstesem de lüks yaşayamam. Akılla fikirle geçinen bir adamın bir konforu olması gerekir. O eleştirileri yazanlar Gülse Birsel'i görünce gidip imza istiyordur. Onların gözünde ara sokağa doğru giden, sigara içen bir adam var. O zaman Sait Faik külliyatını okusunlar.
 DJ Mİ OLACAKSIN, PADİŞAH MI?
 × Dizileri takip ediyor musunuz? 
 Televizyonu seviyorum. İlk seyrettiğimden beri hayranlığım bitmedi. Eskiden de sinemaya gidiyorduk, aklım dönüyordu. Yeni filme gidene kadar hep o filmi konuşuyorduk. Birlikte gittiğimiz halde, bir ben anlatıyordum, bir ağabeyim  
 
 × Muhteşem Yüzyıl'ı beğeniyor musunuz?
 Afife Hatun'un konuşma tarzının hastasıyım. Üstüne basa basa konuşan bir kadın var. Bir de Şehzade Mehmet Günsur var. Yakışıklı adam ama kast yaparken sadece fiziğe bakıyorlar. Geçenlerde kaftan giyerken besmele çekecek 'bişmilla' diye başladı. DJ mi olacaksın, padişah mı? Severek izliyorum. 
 
 × Başbakan Tayyip Erdoğan bu diziyi eleştirmişti...
 Beğenmeyen seyretmesin. Sadece at üstünde gösterirseniz kim seyredecek onu? Jokey kulübünün sponsorluğunda olur o zaman.
 
 × Peki, şimdi kısa kısa bazı dizileri sorayım size... İşler Güçler?
 Çakma sit-com taklitleri arasında, onu çok beğeniyorum. 
 
 × Behzat Ç...
 Bu sezon denk gelemedim ama diğer sezonlarını izledim. Çok beğeniyorum. Biraz fazla bipli oluyor ama kült oldu Behzat Ç. 
 
 × Öyle Bir Geçer Zaman ki...   
 Duygu pornosu. Çok iyi oyuncular var. Bu sayede epey bir süre çok geniş bir kitleyi tuttular. Zeynep Farah ayrıldıktan sonra koptum o diziden.
 
 × Yalan Dünya...
 Hiç beğenmiyorum. Rol alan arkadaşlarım var, iyi oyuncular da ama çok fazla boyanıp, allanıp, pullanmış bir iş.
  