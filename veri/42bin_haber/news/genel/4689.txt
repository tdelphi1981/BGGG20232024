CHP'yi anlamak için zeka ve ahlak lazım
Kılıçdaroğlu, CHP için "karanlıkta fil tarifi yapan, herkesin kafasına göre tanımladığı bir parti" diyen Başbakan'a "Eğer bu değerli Türk büyüğü filin, yani CHP'nin üzerine yapışmış bir sinek gibiyse o fili tarif edemez" karşılığını verdi
   CHP Genel Başkanı Kemal Kılıçdaroğlu, Başbakan'ın CHP'ye yönelik sözlerine "CHP'yi tanımlamak ve anlamak için zeka, ahlak ve tarih bilgisi lazım" karşılığını verdi.  CHP Genel Merkezi'nde CHP İl Başkanları toplantısında konuşan Kılıçdaroğlu, "Tarihin bize yüklediği görev ve sorumluluklar var. Bu görev ve sorumluluğun bilincinde hareket etmeliyiz. Her koşul, zorluk ve engelde başarı startını verip ipi göğüslemek zorundayız. Türkiye'nin demokrasiye, özgürlüğe ihtiyacı var" dedi.  FİLE YAPIŞAN SİNEK  
 BAŞBAKAN'ın önceki gün Meclis Grup toplantısında Mevlana'nın Mesnevi'sinde anlattığı fil hikayesiyle CHP'yi tanımlarken kendi cehaletini sergilediğini iddia etti. Başbakan'a Mevlana'nın Mesnevi'sini okuyup okumadığını soran Kılıçdaroğlu şunları söyledi: "Hz. Mevlana'nın ne söylemek istediğini biliyor musun? Eksik, yanlış olan filin kendisi değil, fili tanımlayanlar. Karanlıkta soruyorsun bu nedir diye? Burada hata filde mi? Yoksa karanlıkta git hortumu tut diyende mi? Karanlıkta el yordamıyla fili tutan fili anlayamaz. Burada söylenmek istenen, bir şeyi net göreceksiniz, aydınlıkta göreceksiniz, gerçek haliyle göreceksiniz ve ondan sonra tanımlayacaksınız. İnsanları karanlığa mahkum ederseniz fili tarif edemezsiniz. Eğer CHP'yi böyle tanımlıyorsanız zaten baştan yanlış yapıyorsunuz."   Kılıçdaroğlu, şöyle devam etti:   
 "CHP'yi tanımlamak ve anlamak için zeka ve ahlak lazım. Tarih bilgisi lazım. Eğer bunları bilmiyorsanız zaten CHP'yi anlayamazsınız. Değerli Türk büyüğü filin üzerine yani CHP'nin üzerine yapışmış bir sinek gibi ise o fili tarif edemez. Sineğin gördüğü gözle görebilir ancak o fili. Eğer gerçekten CHP'yi tanımlamak istiyorsan CHP'nin üzerinden ayrılacaksın. Uzağa bakacaksın. Hedefini büyüteceksin. O zaman göreceksin devasa CHP kimliğini. Biz karanlıkta tanım yapmayız. Bizim hedefimiz aydınlıktır. Eğer dünya değişiyorsa, bilim değişiyorsa, insanlar değişiyorsa, hedefler değişiyorsa CHP de değişiyor." DİKTATÖR HEVESLİSİ 
 ERDOĞAN'ın Rusya Devlet Başkanı Putin'e "Bizi Şangay Beşlisi'ne alın, AB'ye Allahaısmarladık diyelim" sözlerine de Kılıçdaroğlu'nun tepkisi şöyle oldu: "Bir diktatör heveslisinin hezeyanları, bizi çağdaş uygarlık hedefinden alıkoymamalıdır. Hele hele bu kişi, suni gündemler yaratabilmek için, ihtiyaç duydukça, halka yalan söylediğini itiraf edecek kadar ciddiyetsizse. Bağımsız olması gereken yargıya ve medyaya açıkça talimatlar yağdıracak kadar sınır tanımazsa. Siyasi şov uğruna Türkiye'yi komşularıyla sıcak çatışmanın ortasına sürükleyebilecek kadar çılgınsa... 'Şanghay'a üye olalım, AB'den çıkalım' önermesi, Türkiye için, nasıl bir model, nasıl bir standart, nasıl bir gelecek tasarlandığının açık kanıtıdır."  İL Başkanları toplantısı daha sonra basına kapalı devam etti. ANKARA   
 Portekiz yolcusu 
  CHP Genel Başkanı Kılıçdaroğlu, 4-5 Şubat günlerinde Portekiz'in Cascais kentinde yapılacak Sosyalist Enternasyonal toplantısına katılacak. Kılıçdaroğlu toplantıda, "Yükselen ve Gelişen Ekonomilerin 'Krizden Çıkış' Stratejisi İçindeki Yeri" konulu bir konuşma yapacak. Kılıçdaroğlu ile birlikte CHP Genel Başkan Yardımcısı Faruk Loğoğlu da Sosyalist Enternasyonal toplantısına katılacak.   
 ANKA  