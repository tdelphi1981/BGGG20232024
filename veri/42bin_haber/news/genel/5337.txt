!f Müzik’li filmler festivali
14-24 Şubat tarihlerinde düzenlenecek !f İstanbul’un 12. yıl etkinlikleri dahilindeki mini festival !f Müzik’te sadece müzik yok, müzik filmleri de var! Partiler de cabası!
 KAAN KAVUŞAN
 kaan.kavusan@aksam.com.tr
 ETKİNLİKLER
 !f İstanbul’un içinde neredeyse başlı başına bir festivale dönüşen !f Müzik, bu sene de !f İstanbul’dan daha erken, dün açılışını yaptı… Organizasyonlar 22 Şubat’a kadar sürecek…
 16 Şubat, !f İstanbul Açılış Partisi feat. Bar25 
 Berlin’de bir nehir kenarında kurulan ve Berlin gece hayatına renk katan, ancak polis müdahalesiyle kapatılabilen Bar25’in kurucu ekibinden Christoph Klenzendorf, Steffi Lotta ve Juval Dieziger, !f Müzik kapsamında ‘Bar25: Zamansız Günler’ adlı filmin gösterimi gerçekleştirecek ve açılış partisinin ardından Bar25’in hikâyesini anlatacak. Yer: Salt, Beyoğlu.
 22 Şubat, !f Gökkuşağı Partisi 
 Vogue The Night: Gelenekselleşen Gökkuşağı Partisi’nin bu seneki konuğu Hercules and the Love Affair’in ardından, Andy Butler’la Mr. Intl’i kuran Kim Ann Foxman. Gecede Foxman’a, DJ ikilisi DearHead eşlik edecek.
 FİLMLER
 Efterklang: Piramida’nın Hayaletleri
 Danimarkalı Andreas Koefoed, filmleri, Tribeca, Siverdocs gibi festivallerde ödüller kazanan bir yönetmen. Albert’s Winter ve Ballroom Dancer gibi filmler de ona ait. Bu filmdeyse Efterklang adlı grubun Piramida isimli bir Rus maden kasabasındaki ilham arayışı anlatılıyor. Ürpertici bir mekân ve kompozisyon da grubun tarzıyla örtüşüyor. Piramida, paslı, çirkin binalardan ve daha iyi zamanlara ait bir geçmişin hayaletlerinden fazlasını barındırmayan eski bir Rus maden kasabası. Bu haliyle de geçmişin korkunç güzelliğini göz önüne seriyor. Gösterim 18 Şubat saat 15.30’da Beyoğlu Fitaş’ta.
 Dönüş
 Dönüş, Antony and The Johnson’tan solist Antony’nin sesi ve yönetmen Charles Atlas’ın görüşüyle birleşen derinlikli bir çalışma olma amacı güdüyor. 13 New Yorklu kadını müziğin içine yerleştiren ve sanatsal anlam yüklenen film, her birinin hikâyesini Antony’nin şarkılarıyla yorumlatmayı amaçlıyor. Gösterim 15 Şubat 19.00’da Beyoğlu Fitaş’ta.
 Dikkat! Bay Baker Var!
 Cream bir döneme damgasını vurmuş bir grup. Ginger Baker ise grubun çılgın bateristi. ‘Deli Dâhi’, ‘Tanrı’nın sopası’, ‘Şeytan’ gibi lakapları olan, uyuşturucu bağımlısı Baker’ın hayatını mahvedişinin resmedildiği filmde Rock’ın dev isimleri Eric Clapton, Johnny Rotten, Carlos Santana gibi konuklar Baker’ı anlatıyor. Gösterimler 18 Şubat 13.00’te ve 20 Şubat 15.30’da Beyoğlu Fitaş’ta olacak.
 Jason Becker Henüz Ölmedi: 
 Gitarist Jason Becker daha 19 yaşındayken rock dünyasında kendine bir yer edinir. Çok kısa bir süre Lou Gehrig hastalığına yakalandı. Bu hastalık, onu hareket edemez ve konuşamaz hâle getirdi. Müzisyene 4-5 yıl ömür biçilmesine rağmen, o müziğe geri döndü! Ailesi ve yakınları neredeyse  inanılmazı başardılar ve göz hareketlerine duyarlı bir bilgisayar sistemiyle, Becker’ın işaretlediği notalar ses olarak çıkmaya başladı. Gösterim 18 Şubat saat 19.00’da Beyoğlu Fitaş Sineması’nda.
 Sus ve Hitleri Çal
 2012 yılında Sundance’ta da gösterilen bu belgeselde LCD Soundsystem’in kurucusu James Murphy’nin portresi sunulmaya çalışıyor. 38 yaşında albüm yapmak için yola çıkan ve dünyaca üne kavuşan Murphy’nin ve grubunun 4 saat süren Madison Square Garden konseri odakta. Bu konser grubun son konseriydi. Gösterimler 15 Şubat 22.00’de İstinye Park Cinemaximum ve 21 Şubat saat 17.30’da Beyoğlu Fitaş Sineması’nda.