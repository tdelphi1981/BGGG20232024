Öcalan mektupları erteledi
Kardeş Öcalan: Ağabeyim, Paris cinayetlerinin süreci sabote etmek için işlendiğini söyledi. "Müzakere süreci için hükümetin yeni adım atması gerekiyor" dedi
  
 Abdullah Öcalan müzakere sürecinde hükümetten yeni adım bekliyor... Abdullah Öcalan'ın kardeşi Mehmet Öcalan İmralı ziyaretinin ayrıntılarını AKŞAM'a anlattı. Kardeş Öcalan, ağabeyinin İmralı'dan göndermeyi planladığı mektupları şimdilik ertelediğini ve bu kararında Paris cinayetlerinin etkili olduğunu söyledi. Paris'te üç PKK'lı kadının öldürüldüğü  karanlık suikasttan 5 gün sonra, 14 Ocak'ta adaya giden Mehmet Öcalan, ağabeyiyle yaptığı görüşmeyi şöyle anlattı:
 PARİS ÇOK ÖNEMLİ 
 GÖRÜŞMEMİZİN ağırlıklı bölümünü Paris cinayetleri oluşturdu. Ağabeyim, bu cinayetlerin süreci sabote etmeye yönelik bir işaret olduğunu söyledi. "Aydınlatılması barış görüşmeleri açısından hayati önem taşıyor. Sürece ilişkin yazmayı planladığım mektupları şimdilik erteledim. Mektup yazıp yazmamayı BDP'lilerle görüştükten sonra yeniden değerlendireceğim" dedi. 
 EŞ BAŞKANLAR GELMELİ 
 AĞABEYİM, BDP ve DTK Eş Başkanları'nın İmralı'ya gelmesini istiyor. Böyle bir ziyaretin gerçekleşme ihtimali kendisine de bildirilmiş. Bana, "Eş Başkanların İmralı'ya gelmeleri önemli. Barış görüşmeleriyle ilgili değerlendirme yapıp görüşlerini almak istiyorum" dedi. Barış sürecinin devamı konusunda da, "Devlet ve hükümet yeni adımlar atmalı" görüşünü dile getirdi. HELİN ALP / ANKARA