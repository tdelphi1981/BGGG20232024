PKK müfütülük sitelerini 'hack'liyor
Terör örgütü PKK'nın talimatıyla başlayan ve BDP'nin de desteklediği cezaevlerindeki açlık grevleri sanal aleme taşınarak özellikle müftülük siteleri 'hack'leniyor.
 Ülke genelinde ölüm oruçlarıyla ilgili yapılan basın açıklaması, yürüyüş ve oturma eylemlerine bir yenisi daha eklendi. Özellikle il ve ilçe müftülüklerinin internet sitelerini hedef alan PKK'lı bilgisayar korsanları (Hacker) son olarak Samsun merkeze bağlı İlkadım İlçe Müftülüğü sitesini ele geçirdi.
 Arama motorlarında müftülükle ilgili bir konu arayanların yönlendirildiği resmi sitede vatandaşların karşısına 'Bedenlerini barış için ölüme yatıran, ölüm orucundaki arkadaşlarımızın sesine ses ver ey faşist devlet' yazısı çıkıyor.
 Daha birçok mesajın verildiği metnin başında ise Abdullah Öcalan ve silahlı bir PKK militanının resmi bulunuyor. Söz konusu olayın yaşanmasının ardından müftülük yetkilileri sitenin etkinliğini durdurarak 'Sitemiz bakım nedeniyle geçici olarak kapatılmıştır.' duyurusunu yazdı.
 CİHAN