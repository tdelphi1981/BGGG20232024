'Suriye'ye askeri müdahale pahalıya patlar'
Suriye Devlet Başkanı Beşşar Esad, Batılı ülkelerin Suriye'ye askeri bir müdahalede bulunmayı göze alamayacağını iddia etti. Esad böyle bir operasyonun Batı'ya pahalıya mal olacağı uyarısında da bulundu.
 Rus televizyonu Russia Today'ın haberine göre, Suriye Devlet Başkanı Beşşar Esad, Batılı ülkelerin Suriye'ye bir askeri operasyonda bulunmasını öngörmüyor.
 Esad böyle bir operasyonun düzenlenmesi halinde ise, bunun Batılı ülkelere pahalıya patlayacağını ileri sürdü.
 Suriye'ye olası bir askeri müdahalenin küresel sonuçları olacağı iddiasında bulunan Suriye Devlet Başkanı Beşşar Esad, "Suriye'ye olası bir askeri müdahalenin, tüm dünya için ağır bedelleri olur. Domino etkisi yapacak müdahale Atlantik'ten Pasifik'e kadar tüm dünyayı etkiler" dedi. 
 
 "Batı'nın askeri müdahale gibi bir yönelimi olacağına inanmıyorum" diyen Esad, "Eğer böyle bir şey olursa, sonrasında neler olacağını hiç kimse kestiremez" uyarısında bulundu.
 'SURİYE'DE YAŞAYACAĞIM VE ORADA ÖLECEĞİM'
 Rus televizyonuna konuşan Beşşar Esad, "Batı'nın kuklası değilim. Ben Batı tarafından yaratılmadım ki, Batı'ya ya da başka bir ülkeye gideyim. Suriyelim. Suriye'de doğdum. Suriye'de yaşayacağım ve burada öleceğim" şeklinde konuştu.
 İngiltere Başbakanı David Cameron'ın, ABD'de yeniden başkanlık koltuğuna oturan Barack Obama'yı, Suriyeli muhalifleri silahlandırması konusunda ikna etmeye çalışacağı iddia ediliyor.
 MUHALEFETE YENİ DİZAYN
 ABD, Suriye Ulusal Konseyi'nin Suriye'de cephede çarpışan muhalifleri temsil etmediğini gerekçe göstererek feshedilmesini istemişti.
 Katar'ın başkenti Doha'da Suriye muhalefetinin yeniden oluşturulması için sıkı pazarlıklar yapılıyor. Dışişleri Bakanı Ahmet Davutoğlu'da Doha'da bulunuyor.
 ntvmsnbc
  