Yıldırım: Gişeler kalkacak
Ulaştırma, Denizcilik ve Haberleşme Bakanı Binali Yıldırım, köprü ve otoyollarda gişe ve paravanları kaldıracaklarını söyledi
 Bakan Yıldırım NTV’de katıldığı bir programda KGS'den HGS'ye geçişin ikinci bir adımı olarak en geç 6 -7 ay içinde köprü ve otoyollarda yukarıdan okuma yapan sistem sayesinde araçların normal bir yoldan gidiyor gibi köprü ve otoyollardan geçeceklerini, gişe ve paravanlara da gerek kalmayacağını ifade etti.
 KGS’lerin kaldırılıp HGS’ye geçilmesinin gerekçelerini de anlatan Bakan Yıldırım, KGS ile en iyi şartlarda gişelerden 25-30 saniyede geçildiğini bunun da ciddi yığılmalara, yollarda araç kuyruklarına sebep olduğunu belirtti. KGS yerine ilk önce OGS’yi düşündüklerini fakat temin etme noktasında karşılaşılan bürokratik sıkıntılar ve maliyetinin yüksekliğinden dolayı bundan vazgeçtiklerini belirtti. Yıldırım sözlerini şöyle sürdürdü: “Arkadaşlarıma, temin edilmesi kolay, maliyeti neredeyse bedava olacak şekilde bir şey bulmalarını söyledim. HGS 5 lira, OGS’nin 60 dolar depozitosu var. Arkadaşlar barkotlu sistem olan HGS’yi geliştirdiler. Şu anda bu sisteme 1 milyon 600 bin kişi geçti. Biz KGS olanların yükledikleri paralar yanmasın diye bir aylık süre daha verdik. Sistem olarak HGS’ye geçtik, KGS için de birer gişe bıraktık. Buna da Ocak ayı sonuna kadar süre tanıdık. Bize gelen bilgilere göre nisbeten bir rahatlama oldu. Hiç dur kalk yok. Bundan sonrasında bu sistem sayesinde gişe girişlerindeki paravanları da kaldıracağız.”
 Gişelerdeki paravanlardan geçmek için insanların sürter miyim, geçer miyim diye endişe ettiklerini, konsatrasyonlarının bozulduğunu vurgulayan Bakan Yıldırım, “HGS ile tamamen o paravanlar da kalkacak. Tepeden algılayan bir sistem olduğu için normal yoldan gidiyor gibi, şerit değiştiriyor gibi geçilecek. Köprünün geçişine yakın olsanız bile. Bu da büyük bir imkan. İkinci bir adım da bu olacak. İnşallah 6 -7 ayda bu sistem uygulamaya geçecek. Sistem hazır.” diye konuştu.