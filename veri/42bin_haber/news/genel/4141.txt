Savcıdan zehir gibi mütalaa!
Megastara mega talep... Tarkan'ın uyuşturucu kullandığı iddiasıyla yargılandığı davada savcı mütalaasını verdi: 'Tedavi ve denetimli serbestlik tedbiri' uygulanmasını istedi
 Hilal YILDIRIM / İSTANBUL
 Uyuşturucu şoku 2... Sanatçı Tarkan'ın uyuşturucu kullandığı iddiasıyla bir yıldan 2 yıla kadar hapis cezasıyla yargılandığı 17 sanıklı davada Savcı Hüseyin Kaya mütalaasını açıkladı. İstanbul 3. Ağır Ceza Mahkemesi'nde görülen duruşmada savcı, Tarkan ile diğer sanıklar Gökhan Yüzbaşıoğlu, Bekir Saçar, Fiona Heriş, Gülperi Erçetingöz ve Özlem Dinler hakkında 'uyuşturucu kullanmak'tan 'tedavi ve denetimli serbestlik tedbiri uygulanmasını' talep etti. Ayrıca diğer sanıklar Recep Aytek, Abdülmelik Geniş, Kubilay Keskin, işadamı Murat Erdoğan, eski TOBB Başkanı Fuat Miras'ın oğlu Tarık Miras, Selman Göknur Şener ve Mehmet Sami Geniş'in 'kokain satmak ve tedarik etmek' suçlarından 22.5 yıla kadar hapisle cezalandırılması istendi. Mahkeme heyeti duruşmayı 3 Nisan'a erteledi.
 ÜNLÜ şarkıcı daha önce katıldığı duruşmada 'Hayatın ve şöhretin zorluklarından dolayı bir dönem uyuşturucu kullandığımı kabul ediyorum. Pişmanım' demişti.
 Okulunuzu megastar silebilir
 MAHKEME savcının mütalaasına göre karar verirse Tarkan, ceza yerine topluma faydalı bir hizmette görevlendirilebilecek. Megastar belki bir okulun bahçesini temizleyecek, belki de ormanda ağaç dikecek... Ya da uyuşturucuya karşı gençleri uyaran broşürlerden dağıtacak...
  