Başkanlık suya düşüyor
Ankara gündeminin 2012 karnesi çıktı... Metropoll Araştırma Şirketi tarafından yapılan araştırmaya göre, 'Başkanlık sistemine geçilmeli mi?' sorusuna haziranda yüzde 43.2 çıkan 'Geçilmeli' yanıtı, 6 ayda yüzde 36.9'a geriledi
 Hakkı KURBAN / ANKARA
 Siyasette, iktidar ile muhalefet arasındaki kutuplaşma, toplumsal konularda yaşanan tartışmalara da yansıdı. Türk halkı, gündemdeki çeşitli konularda keskin görüş ayrılığı yaşıyor.
 Bu tablo Metropoll Araştırma Şirketi'nin aralık ayı sonunda 31 ilde, bin 287 kişiyle gerçekleştirdiği '2012 Karnesi ve 2013 Beklentileri' araştırmasıyla ortaya çıktı. Prof. Dr. Özer Sencar öncülüğünde, Prof. Dr. İhsan Dağı, Prof. Dr. Doğu Ergil, Doç. Dr. Sıtkı Yıldız ve Dr. Vahap Coşkun tarafından koordine edilen araştırmanın detayları şöyle: 
  
 KÜRT SORUNU
 - BAŞBAKAN Erdoğan'ın, Gaziantep'teki 'Kürt sorunu yoktur' değerlendirmesinden önce yapılan araştırmada, 'Kürt sorununun çözümüne ilişkin son bir yılda ümidiniz arttı mı?' sorusu yöneltildi. Araştırmaya katılanların yüzde 37.8'i 'Ümidim azaldı' yanıtını verdi, yüzde 21.3'ü ise 'Arttı' dedi.  
 - 'KÜRT nüfusunun yoğun olduğu bölgelerde Kürtçe, Türkçe ile birlikte eğitim dili olmalı mı?' sorusuna ise yüzde 36.4'lük kesim 'Evet' derken, yüzde 51.4'lük grup 'Hayır' yanıtını verdi. Bu oranlar Aralık 2009'da yüzde 53.4 'Evet', yüzde 43.4 'Hayır'; Aralık 2010'da ise yüzde 29.7 'Evet', yüzde 67.3 'Hayır' şeklinde çıkmıştı. Son araştırmada onaylayanların yüzde 83 oranıyla BDP'de ilk sırayı alması dikkat çekerken, AK Partili seçmenlerde bu oran yüzde 42'yi buldu.
 SOSYOLOJİK GÖRÜNÜM
 ARAŞTIRMADA Türkiye'nin ekonomisi, demokrasisi, düşünce ve ifade özgürlüğü, basın özgürlüğü, yolsuzluk konularında da sorular yöneltildi. Halkın yüzde 45.5'i 'Ülke ekonomisi güçlenmiştir' derken, yüzde 29.8'i zayıfladığını savundu. Yüzde 15'lik kesim ise 'Değişiklik olmamıştır' dedi. 
 DEMOKRASİNİN güçlendiğini savunanlar yüzde 37.7'de kalırken, yüzde 33.6 'Demokrasi zayıflamıştır' dedi.
 GAZETECİ ve yazarlar üzerinde baskının arttığını düşünenlerin oranı yüzde 51.7'ye ulaştı. AK Parti'ye oy verenlerin yüzde 32.1'inin 'baskının arttığını' söylemesi dikkat çekti.