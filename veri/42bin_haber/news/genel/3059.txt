Independent: 'Türkiye yükselen yıldız'
Independent, okuyuculara emlak açısından en iyi fırsatlar sunan ülkelere dikkat çektiği haberinde Polonya, Türkiye ve Karadağ’ı “yükselen yıldızlar” olarak niteledi.
 Türkiye için “Türkiye’nin büyüyen bir ekonomisi var ve uzmanlar 2013 için iyi şeyler bekliyor” diyen gazete, özellikle İstanbul’un sunduğu fırsatlar üzerinde durdu.
 Yerleşik olmayanların emlak alımları açısından Türkiye, “yükselen yıldız” olarak ilan edildi.
 İngiliz İndependent gazetesi, Britanya’da konut fiyatlarının durgun olduğunu ancak sterlinin yükselişe geçtiğini belirterek “Yurt dışında seçenekleri arama zamanıdır” dedi.
 2012 yılının Euro bölgesi için “dramatik” bir yıl olsa da yabancı alıcılar için fırsatlar yarattığını kaydeden gazete, bu çerçevede tatil evleri açısından hala birçok İngiliz için liste başı olan İspanya’da, kriz nedeniyle konut fiyatlarında önemli düşüş yaşandığını kaydetti.
 Rekor düşük faiz oranlarının Fransa’yı çekici kıldığını, durgun ekonomi nedeniyle İtalya’da satıcıların fiyatları indirmeye istekli olduklarını anlatan gazete, yurt dışında konut alımları için Karayip ve ABD’nin Florida eyaletini de önerdi.
 -“YÜKSELEN YILDIZLAR”-
 Bunun arkasında Independent “yükselen yıldızlar” olarak nitelediği Polonya, Türkiye ve Karadağ üzerinde durdu. Bu üç ülkenin, “Geleneksel destinasyonlardan uzaklaşmaya hevesli maceracı alıcılar için popüler olduğunu gösterdiğini” vurgulayan gazete, Türkiye ile ilgili şunları yazdı:
 “Türkiye’nin de büyüyen bir ekonomisi var ve uzmanlar, 2013 için iyi şeyler bekliyor. Emlak diğer başlıca Avrupalı emsallerine göre anlamlı biçimde daha ucuz ve Türk vatandaşı olmayanlar için mülk alım kuralları, 2012’de gevşetildi. Bu da muhtemelen satışları teşvik edecek ve fiyatları yükseltecek.”
 İngiliz gazetesi, İstanbul’a dikkat çekerek “İstanbul, Türkiye ticaretinin yüzde 55’ini karşılıyor ve nüfusunun yüzde 16’sına evsahipliğini yapıyor. Kent, genç bir nüfus ve birçok göçmen için çekiçi. Hepsinin, yaşayacak bir yere ihtiyaçları olacak ve bu, 2013’de karlı, kiralamaya yönelik alım şansını sunuyor” diye yazdı.
 Haberde ayrıca Polonya’nın yabancı yatırımlar için altınca en çekici ülke olduğuna, Karadağ’ın ise önümüzdeki 10 yılda dünyanın en hızlı büyüyen turizm sektörüne sahip olacağı tahminlerine de vurgu yaptı.
 ANKA
 
  