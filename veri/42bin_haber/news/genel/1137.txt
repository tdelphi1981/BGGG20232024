Maliye Bakanı uyardı: Vergi kaçırmayın
Maliye Bakanı Mehmet Şimşek, serbest meslek erbabının gelirini asgari ücretin de altında gösterdiğine dikkat çekerek, bu konuda gerekli önlemlerin alınacağını söyledi.
 Maliye Bakanı Mehmet Şimşek, Gelir İdaresinde Kalite Yönetimine Giriş için Teknik Destek Projesi Kapanış Konferansı'na katıldı. Ülkede çalışanların yüzde 47'sinin gelir düzeyinin asgari düzeyde gösterildiğini ifade eden Şimşek, "Bunun gerçek olmadığını hepimiz biliyoruz. Sadece bu da değil. Türkiye'deki serbest meslek erbabı gelirini asgari ücretin altında gösteriyor. Buradan uyarıyorum; lütfen vergi kaçırarak 75 milyonun hakkına girmeyin. Aksi halde karşılığını daha ağır ödersiniz." diyerek serbest meslek çalışanlarını uyardı.
 "FİŞ KESME KONUSUNA AĞIRLIK VERECEĞİZ"
 Bakan Şimşek, geçen seneki çalışmaları doğrultusunda 571 bin vergi mükellefi kazandıklarını aktardı. Şimşek, "Geçtiğimiz gün bir lokantaya gittik. Gün boyunca 5 adet fiş kesmiş. Bunun imkanı yok. Çünkü biz oradayken bile gelen müşteri fiş sayısının 5 katı kadardı. Artık bu fiş kesme konusuna ağırlık vereceğiz." dedi. Şimşek, ücretini tam olarak göstermeyenden, gelirini tam olarak göstermeyene kadar herkesin takipçisi olacaklarını belirtti.
 "KDV ORANLARINI BİZ BELİRLEMİYORUZ"
 Maliye Bakanı Mehmet Şimşek, konferans çıkışında basının sorularını cevapladı. Maliye Bakanı, KDV oranları konusundaki sorular üzerine "Bakanlık olarak KDV oranları hakkında hiçbir çalışma yapmıyoruz. Dolayısıyla bu konuda bir açıklama yapmak doğru değil." diye konuştu.
 CİHAN
  