2013 yılında memura ek zam var!
Hakem heyetinin kararı doğrultusunda 2013 yılında 3 artı 3 zam alacak olan 2.5 milyon memura ek zam göründü.
 2013 yılı bütçe hazırlıkları sırasında 'harcama riskleri' de masaya yatırıldı. Bu risklerin başında ise enflasyon geliyor. ÖTV zamları ile birlikte eylül ayından itibaren yükselişe geçen enflasyonun yıl sonuna kadar yüksek seyretmesi bekleniyor.
 En iyimser tahminlere göre yılın ikinci altı ayında enflasyonun en az yüzde 5 olacağı tahmin ediliyor.  Star'dan Hüseyin Özay'ın haberine göre Bu da 2012 yılının ikinci altı ayı için yüzde 4 zam alan memurlara, en az yüzde 1 daha zam almasının yolunu açacak.
 Bu durumda enflasyon hesabında sapma olmazsa, memur ve memur emeklileri yüzde 3 yerine yüzde 4 zam alacaklar. Yılın ikinci yarısında enflasyonun yüksek çıkması, yaklaşık 9 milyon SSK ve Bağ-Kur emeklisinin de yüzünü güldürecek.
 Her iki kesimin de zamları geçmiş enflasyona göre belirleniyor. Yılın ilk yarısında yüzde 1.9 oranında zam alan 9 milyon SSK ve Bağ-Kur emeklisine yüzde 5 civarında bir zam verilmesi söz konusu olacak.
 Dolaysıyla yüksek enflasyon, memur ve emeklilerin sevindirirken bir anlamda bütçe hedeflerini tutturmaya çalışan Maliye bürokratlarını ise üzecek.
 3.500 emekliye ödeme
 Kamuoyunda 'İntibak Yasası' olarak bilinen 2000 yılı öncesinde emekli olan vatandaşların maaşlarında iyileştirme öngören düzenlemeden, 3 bin 500 emekliye müjde çıktı. Çalışmalar esnasında, 3 bin 500 vatandaşa fazladan, 2 bin 500 vatandaşa ise eksik maaş ödemesi yapıldığı tespit edilmişti.
 SGK, maaşları eksik ödenen 2 bin 500 vatandaşa geriye dönük olarak ödeme yapmaya başladı. Bu çerçevede fazladan ödeme yapılan vatandaşların durumu masaya yatırıldı. Hata SGK'dan kaynaklandığı için fazladan ödemelerin geri tahsil edilmemesi yönünde görüş oluştu.
 SGK görüşünü Bakanlar Kurulu'na iletti. Bakanlar Kurulu'ndan tersi yönde bir karar alınmazsa, fazladan maaş alan 3 bin 500 personele borç çıkarılmayacak, maaşlarında düzeltme yapılacak. Bu da 10 bin liraya kadar olan borçların silinmesi anlamına geliyor.