Ya Arif'i vuran kurşun lojmandan atıldıysa!
İzmir'de Arif'i vuran silahla ilgili çarpıcı iddia... Arif'in dedesi Fethi Yavuz, 'Hakim ve Savcı Lojmanları'nı işaret etti, acı soruyu sordu: Bir tek burası incelenmedi. Ya kurşunun adresi burasıysa...
  
  
 Melis APAYDIN / İZMİR
 Maganda kurşunuyla ilgili çarpıcı iddia... Yeni yılın ilk dakikalarını kutlamak için çıktığı terasta kör kurşunun isabet etmesiyle hayatını kaybeden Arif Dallı'nın dedesi Fethi Yavuz konuştu. AKŞAM'a yaptığı açıklamada Yavuz, her yerin arandığını ancak torununun vurulduğu çatının hemen karşısındaki 'Hakim ve Savcı Lojmanları'nda arama yapılmadığını iddia etti. 
 SORUŞTURMA ilk başladığında kendisine lojmanların da aranılacağı bilgisinin verildiğini belirten dede Yavuz, şöyle devam etti: 'Daha sonra polisler yetkimiz olmadığı için Hakim ve Savcı Lojmanları'nda arama yapamıyoruz dedi. Ya torunumu vuran kurşun oradan atıldıysa? Ben kimseyi suçlamak istemiyorum. Sadece toplanan 30 bin silah gibi oradaki silahların da incelenmesini istiyorum. Olay yerine bu kadar yakın mesafede oldukları için bunun yapılması şart. Mahallemizdeki askerlerin ve polislerin de silahları incelemeye alındı. Onlar da herkesle eşit muamele görmeli. Kendilerini yerime koysunlar. Yılbaşı gecesi oradan silah atılmadığı ne malum. Belki kendileri değil, eve gelen bir akrabaları attı. Bunu araştırmadan bilemeyiz.'
 İzin bekleniyor
 EMNİYETİN Hakim ve Savcı Lojmanları'nda inceleme yapılması için izin beklediği öğrenilirken iddialara cevap veren İzmir Emniyet Müdürü Ali Bilkay şöyle dedi: 'İnşallah Arif'in zanlısını bulup adalet karşısına çıkartacağız. Böyle bir iddia varsa elbette onu da değerlendiririz. Başta olayın geçtiği mahalle, semt ve ilçede ne kadar ruhsatlı silah varsa balistik incelemeye alındı. İnceleme hala sürüyor.'
 Didik didik aranıyor
 MİNİK Arif, 2013'ün ilk dakikalarında bir şehir magandasının tabancasından ateşlenen kurşunla hayatını kaybetmişti. Arif'in başından çıkartılan merminin 80-150 metre arasında 45 derecelik açıyla isabet ettiği ve 9 milimetre çapında olduğu tespit edilmişti. Polis tek  ipucundan olayı çözebilmek için bölgedeki 30 bine yakın ruhsatlı tabanca sahibini incelemeye almıştı. Geçen pazar günü olay yerinde 400 polisin katılımıyla yapılan alan taramasında, ekipler tüm sokakları aradı. Ancak henüz sonuca ulaşılamadı.  