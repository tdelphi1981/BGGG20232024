Kapasite kullanım oranı geriledi
İmalat sanayi genelinde kapasite kullanım oranı, Kasım ayında geçen yılın aynı ayına göre 2.9 puan azalarak yüzde 74 seviyesinde gerçekleşti. İmalat sanayi genelinde mevsimsel etkilerden arındırılmış kapasite kullanım oranı ise bir önceki aya göre 0.4 puan azalarak 72.7 seviyesinde gerçekleşti.
 -Mal gruplarına göre kapasite kullanım oranlarında,  geçen yılın aynı ayına göre gıda ve içeceklerde ve dayanıksız tüketim mallarında artış görülürken, yatırım malları, dayanıklı tüketim malları ve ara mallarında düşüş görüldü.
 -İmalat sanayi genelinde kapasite kullanım oranı, Kasım ayında geçen yılın aynı ayına göre 2.9 puan azalarak yüzde 74 seviyesinde gerçekleşti. İmalat sanayi genelinde mevsimsel etkilerden arındırılmış kapasite kullanım oranı bir önceki aya göre 0.4 puan azalarak 72.7 seviyesinde gerçekleşti. 
 Merkez Bankası Kasım ayı İmalat Sanayi Kapasite Kullanım Oranı verilerini açıkladı. Karar alıcılar açısından önemli bir gösterge olan imalat sanayi kapasite kullanım oranı verileri, 2010 yılı Ocak ayından itibaren Merkez Bankası tarafından açıklanıyor. Ankete göre 2012 yılı Kasım ayında imalat sanayinde faaliyet gösteren 2 bin 585 işyerine "İktisadi Yönelim Anketi" formu gönderildi, 2 bin 99 katılımcıdan yanıt alındı. Yanıtlama oranı yüzde 81.2 oldu.
 -KAPASİTE KULLANIM ORANI 2.9 PUAN AZALDI- 
 İmalat sanayi genelinde kapasite kullanım oranı Kasım ayında geçen yılın aynı ayına göre 2.9 puan azalarak yüzde 74 düzeyinde gerçekleşti. Kapasite kullanımı bir önceki aya göre 0.9 puan azalış gösterdi. 
 İmalat sanayi kapasite kullanımı oranlarının 2012 yılı gelişimi değerlendirildiğinde, Ocak ayında geçen yılın aynı ayına göre kapasite kullanımı 0.1 puan artışla yüzde 74.7, Şubat ayında 0.1 puan azalışla yüzde 72.9, Mart ayında 0.1 puan azalışla yüzde 73.1, Nisan ayında 0.2 puan azalışla yüzde 74.7, Mayıs ayında 0.5 puan azalışla yüzde 74.7, Haziran ayında 2.1 puan azalışla yüzde 74.6, Temmuz ayında 0.6 puan azalışla yüzde 74.8, Ağustos ayında 1.8 puan azalışla yüzde 74.3, Eylül ayında 2.2 puan azalışla yüzde 74, Ekim ayında 2.1 azalarak 74.9 düzeyinde gerçekleşmişti.
 -MEVSİMSEL ETKİLERDEN ARINDIRILMIŞ KAPASİTE KULLANIMI 0.4 PUAN AZALDI- 
 İmalat sanayi genelinde mevsimsel etkilerden arındırılmış kapasite kullanımı Kasım ayında bir önceki aya göre 0.4 puan azalarak yüzde 72.7 seviyesinde gerçekleşti. 
 Mevsimsel etkilerden arındırılmış endeksi, 2012 yılı Ocak ayında yüzde 76.7 Şubat ayında yüzde 75.7, Mart ayında yüzde 75.9, Nisan ayında yüzde 75.5, Mayıs ayında yüzde 74.3, Haziran ayında yüzde 73, Temmuz ayında yüzde 73.1, Ağustos ayında yüzde 72.9, Eylül ayında yüzde 72.8 düzeyinde, Ekim ayında 0.3 puan artarak yüzde 73.1 seviyesinde gerçekleşmişti.
 -KAPASİTE KULLANIMI GIDA VE İÇECEK İLE DAYANIKSIZ TÜKETİM MALLARI GRUBUNDA ARTTI- 
 Mal gruplarına göre kapasite kullanım oranlarında, geçen yılın aynı ayına göre gıda ve içeceklerde ve dayanıksız tüketim mallarında artış görülürken, yatırım malları, dayanıklı tüketim malları ve ara mallarında düşüş görüldü. Kasım ayında geçen yılın aynı ayına göre gıda ve içecekler mal gruplarında kapasite kullanım oranı 0.6 puan artışla yüzde 74 olurken, dayanıksız tüketim malları grubunda kapasite kullanımı 0.5 puan artışla yüzde 74.8 oldu. 
 Kasım ayında ara malları grubunda kapasite kullanımı geçen yılın aynı ayına göre 3.9 puan azalışla yüzde 75, yatırım malları 5.5 puan azalışla yüzde 75.1, dayanıklı tüketim malları imalatında yüzde 2.9 puan azalışla yüzde 74 düzeyinde gerçekleşti.
 ANKA
  