Diyarbakır yine savaş alanına döndü
Diyarbakır dün de yine gergin günlerinden birini yaşadı. BDP'nin Batıkent Meydanı'nda cezaevlerindeki açlık grevlerine destek amacıyla 'Özgür yaşam için vicdan buluşması' adı altında yapmak istediği mitinge valilik tarafından izin verilmedi. BDP ısrarlı davranınca, polis araçlarından yapılan Türkçe ve Kürtçe anonslarla mitingin izinsiz olduğu duyuruldu.
 POLİS, BDP'lilerin Batıkent Kavşağı'nda basın açıklaması yapmasına izin vermezken, diğer grupların da milletvekillerine ulaşmasını engellemek için yolu kesti. Bunun üzerine taşlı saldırıda bulunan grubu polis gaz bombası ve tazyikli suyla dağıttı. BDP'li milletvekilleri valilik binasına girmek istedi. Polis izin vermeyince çıkan arbedede bazı partililer yaralandı. 
 OLAYA sert tepki gösteren Diyarbakır Büyükşehir Belediye Başkanı Osman Baydemir, 'Biz Diyarbakır'ın yüzde 65 oyunu almış seçilmiş insanlarız. Allah belanızı versin. Faşistler' diye bağırdı. Milletvekili Sırrı Süreyya Önder ve polis arasında da gerginlik ve itişme yaşandı. Polisle göstericiler arasındaki çatışma gün boyu mahalle ve sokak aralarında sürdü.