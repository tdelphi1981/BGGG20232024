Rumların 'iflası'sürpriz değil
Ekonomi uzmanları, Güney Kıbrıs Rum Yönetimi lideri Dimitris Hristofyas'ın, ülkesinin 'iflasını' açıklamasıyla ortaya çıkan durumun sürpriz olmadığı görüşünde...
 Alacaklılar düşünsün Türkiye'yi etkilemez
 Trakya Üniversitesi Öğr. Üy. Prof Dr. Sadi Uzunoğlu: Kıbrıs Rum Yönetimi cari açıkta bir numara. Borçlarını ödeyebilmeleri çok zor. Ülkede üretim yok, ekonomi turizme dayalı. Kayıt dışı ekonomi var, vergi toplamakta zorluk çekiyorlar. Bankacılık sektörü büyük bunalım içinde. Hiç üretim yapmayıp sürekli AB fonlarını harcayan bir ülkenin bu duruma düşmesi normal. AB'nin, 'Niye bu kadar borç verdik' diye kendini sorgulaması lazım. Prestij kaybı olsa da iflas açıklamaları atabilecekleri en iyi adımdı. Alacaklılar düşünsün. 'Borçlarımı ödeyemem' diyeceklerdir. Ne Türkiye'yi ne KKTC'yi etkiler.
 Bir de başkan yaptılar
 İstanbul Ticaret Üniversitesi Öğr. Üy. Prof. Dr. Kerem Alkin: Kıbrıs Rum Yönetimi, AB içindeki en komik, en küçük ülke. Belki birileri uluslararası mahkemelere başvurup, yurtdışına çıkan gemisine, uçağına el koydurmaya kalkar ama kimse Kıbrıs Rum Yönetimi'nin merkez bankasına el koyamaz. Alacaklıları, 'ülkenin dünyada dolaşan mallarına el koyacağım' derse  Rum Kesimi için kötü olur. Sonuçlarını AB düşünsün. İflas açıklayacağı uzun süredir belli olan ülkeyi dönem başkanı yaptılar. Türkiye bu kadar iyi bir dönemdeyken hala AB kapısında bekletiliyor. İflas, AB komisyonları tarafından kabul edilirse alacaklılar bir bardak soğuk su içsin.
 Sadece tükettiler AB'ye ders olur
 Eski Maliye Bakanı Prof. Dr. Ekrem Pakdemirli: Bugüne kadar AB' yardımı ve fonlarını alarak ayakta durdular. KKTC'yi kaale almadılar. Ürettiğinden fazla tüketen bir profil çizdiler. 'Çalışmadan herkes güzel hayat yaşayacak' anlayışıyla hareket ettiler. Uzun süredir AB fonlarını çarçur ediyorlar. Bir de boyuna bakmadan silahlanıyor. Hiç bir üretim yapmadan sürekli para harcamaya, alışmışlar. Sonları Yunanistan gibi olacak. Bu durum sadece AB'ye ders olur. Kıbrısı bütünleştirmeden AB'ye almamaları lazımdı. 1 yıl sonra iflaslarını bekliyordum, demek ki durum daha da vahimmiş.