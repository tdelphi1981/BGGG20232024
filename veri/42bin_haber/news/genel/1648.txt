Trabzon ve Rize’nin turizm potansiyeli belirlenecek
Trabzon ve Rize'nin turizm potansiyeli ve yatırım alanları, 'Her Mevsim Karadeniz' projesiyle belirlenecek. Turizme en elverişli alanların belirlenmesinin ardından da yatırımcılar bölgeye davet edilecek.
 Trabzon Ticaret ve Sanayi Odası (TTSO) Yönetim Kurulu Başkanı Suat Hacısalihoğlu, bölgede turizm yatırımlarının gelişmesine büyük önem verdiklerini söyledi. Hacısalihoğlu, bu amaçla Doğu Karadeniz Kalkınma Ajansı Turizme Yönelik Küçük Ölçekli Altyapı Mali Destek Programı kapsamında sağlanan mali desteği hazırladıkları projenin, Trabzon ve Rize'de yapılacak turizm yatırımları için çok önemli bir fizibilite çalışması olduğunu kaydetti.
 Projenin bölgede yatırım yapılabilecek yerlerin araştırılmasını içerdiğini anlatan Hacısalihoğlu, "Ovit, Uzungöl, Sera Gölü ve Haçka Yaylası'ndaki turizm alanlarının tespiti ve bu bölgelerde yapılabilecek turizm yatırımlarının neler olabileceği gibi geniş kapsamlı bir fizibilite raporu hazırlanacak. Burada özellikle odaklandığımız konulardan bir tanesi de kış turizminin geliştirilmesine yönelik yatırım imkanlarının neler olabileceği ve yine kış sporları paralelinde bölgede hangi projelerin harekete geçirilmesidir." dedi.
 Projenin 18 ayda tamamlanacağı ve 400 bin liraya mal olacağı bilgisini veren Hacısalihoğlu, daha sonra da yatırımcıların bölgeye davet edileceğini dile getirdi.
 CİHAN