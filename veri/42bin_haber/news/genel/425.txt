Polis şiddetinde 'sokak açılımı'
'Dur' ihtarına uymadığı için kafasından vurulanlar... 'Yanlışlıkla' ateş alan silahlar... Kafasını copa çarpanlar... Konu polis şiddetiyse memleket trajik vakalar açısından epey zengin. Gazeteci İsmail Saymaz'ın, polis şiddetini vakalarla anlattığı kitabı 'Sıfır Tolerans' bugünlerde çıktı. Kendisiyle konuştuğumuz Saymaz'a göre polis şiddeti karakollardan sokaklara kaydı.
  Eyüp Tatlıpınar
  eyup.tatlipinar@aksam.com.tr
 
 Yıl, 2008... Yer, Üsküdar Harem Otogarı... Ağrı Doğubeyazıt'a gitmekte olan bir otobüsü otogar çıkışında polisler durdurur. Kimlik kontrolü sırasında Gündüz ailesinden 8 kişi polisten dayak yer. İddiaya göre polisin, 'Bunlar bölücü, PKK'lı' demesi üzerine darp olayına oradaki minibüsçüler de katılır. Polisin iddiasına göre çıkan 'olayın' nedeni aile üyelerinin 'Biji Apo' sloganları atarak polisi darp etmek istemesidir... 
 Radikal Gazetesi'nden İsmail Saymaz ve Taraf Gazetesi'nin bir muhabiri olayı haberleştirir. Üç gün sonra İstanbul Emniyet Müdürlüğü resmi internet sitesinden basın açıklaması yaparak iki gazeteyi 'kimlik kontrolü düşmanı' olmakla suçlar, bu tutumlarının anlaşılamadığını söyler. Radikal, ertesi gün bu açıklamayı da haberleştirir. Başlık şöyledir; 'İstanbul Emniyeti Radikal'i anlamamış'. Haberin çıktığı gün Emniyet'ten bir açıklama daha gelir. Emniyet, kötü muamelenin hesabını vermek yerine gazeteyle tartışmayı daha 'çekici' bulmuştur anlaşılan; polisin terör örgütü propagandası yapan kişilere yönelik tutumunu gazetenin eleştirmesini anlayamadığını söyler, gazeteciyi terör örgütü propagandası yapanları sempatik göstermekle suçlar. 
 İsmail Saymaz, bir biçimiyle 'e-muhtıra' olarak yorumladığı bu tür açıklamalarla sık sık karşılaşmış bir gazeteci. Radikal'de, insan hakları alanıyla ilgili gazetecilik yaptığı 10 yıl boyunca buna benzer pek çok olayla karşılaşmış. Daha önce belli vakalar etrafında jandarmayı, orduyu ve MİT'i konu edindiği kitaplarını yayınlayan Saymaz, bu kez polisi ele alan yeni kitabıyla karşımızda. 'Polisin Eline Düşünce/Sıfır Tolerans' adlı kitabında, 'Beyoğlu'nda Şiddet', 'Karakolda Şiddet', 'Sokakta Şiddet' gibi başlıklar altında, vaktiyle haberini yaptığı olaylardan örnekler vererek polis-şiddet ilişkisini anlatıyor. Saymazla görüşüp kitabı ve gazeteciliği üzerine konuştuk... 
 
 BEYOĞLU'NUN YERİ AYRI 
 × Beyoğlu için özel bir bölüm var kitabınızda... 
 2007 ve sonrasında Beyoğlu İlçe Emniyet Müdürü Tuğrul Pek'ti. Kafasında bir Beyoğlu modeli vardı; İstanbul Türkiye'yi, Beyoğlu da İstanbul'u temsil ediyordu. Günde bir milyon kişinin gelip geçtiği turistik bir merkez... Kapkaççılık çok yaygındı, Güven Timleri'ni büyük bir şaşaa ile hizmete soktu. O tarihten itibaren Beyoğlu'nda şiddetin oranı arttı. Türkiye İnsan Hakları Vakfı'nın her yıl hazırladığı bir rapor vardır; bu rapora göre Beyoğlu emniyeti işkence ve kötü muamele bakımından 2006'da, 30 merkez arasında 17'nci sıradayken, Pek'in atandığı 2007'de 4'üncülüğe, 2008-2009'da 3'üncülüğe çıkıyor. 2010'da 7'nciliğe geriliyor çünkü Pek, başka yere atanıyor. 
 
 × İlk üç sırada hangi merkezler var? 
 Adana, Diyarbakır ve İzmir Bozyaka terörle mücadele şubeleri. Beyoğlu, şiddet ve kötü muamele konusunda terörle mücadele merkezleriyle yarışır hale gelmişti o dönem. 
 
 × Kapkaçın bitirildiği anlatılıyordu... 
 Kapkaç suç biçimi olarak ortadan kalkmış olabilir ama bu, hırsızlık benzeri suçların azaldığı anlamına gelmez. Kapkaç çeteleri Güven Timleri'nin oluşturulması için bahane olarak gösterildi. Kapkaç azaldı ama Güven Timleri'nin şiddeti devam ediyor. Daha 3-4 ay önce İstiklal Caddesi'nin ortasında şiddet uyguladıkları bir kişinin beyin sarsıntısı geçirmesine neden oldular. Hırsızlıkla mücadele insan hayatıyla mücadeleye dönüştü bir bakıma. Ölçü, kaçtı. 
 
 ADLİ VAKALAR 'ŞİDDETLENDİ'
 × Şiddet uygulamanın psikolojisinden bahsedebilir misiniz? Eğitimsizlikten mi kaynaklanıyor? 
 Üniversite mezunu polislerin sayısında büyük artış yaşandı ama şiddet göstermenin eğitim seviyesiyle doğrudan bir ilişkisi yok. Önceki haftalarda Fatih'te, sokak ortasında ağır biçimde dövülen Ahmet Koca olayında yanlış hatırlamıyorsam 9 polisten 7'si üniversite mezunuydu. Buradaki şiddetin dayanağı 'cezasızlık kültürü'. Şiddet kullanan polis çoğu kez ceza almayacağını biliyor. 
 
 × Polis-şiddet ilişkisinde zaman içinde belli dönüm noktalarından söz edilebilir mi? 
 2000'lerde iki dönüm noktasından söz edebiliriz. İlki 2000'de, TBMM İnsan Hakları Komisyonu Başkanı Sema Pişkinsüt'ün karakol baskınında Filistin askısı bulmasına denk geliyor. Bu Avrupa Birliği'yle ilişkilerin iyiye gittiği, yasaların yeniden düzenlendiği, karakollara kameraların konulmaya başladığı dönem... O tarihten sonra şiddet karakoldan sokağa doğru kayma eğilimi gösterdi. Karakola getirmeden, sokakta dövüp işlem yapmadan bırakmak şeklinde görünüyor. 
 
 × Diğer dönüm noktası neydi? 
 2007'de Polis Vazife ve Salahiyetleri Kanunu'nda değişiklik yapılması. Değişikliğin sonucunda polis şüpheli gördüğünü durdurma ve kendisine yönelik ufak bir itirazı bile 'direnme' olarak tanımlayıp, o direnişi kırmak için silahını kullanma yetkisine kavuştu. 
 
 × Şiddetin yöneldiği belli bir profil var mıdır? 
 Bu dönüm noktalarıyla birlikte bir değişim de yaşandı. Siyasi grupların önemli kısmı polisler için halen antipatik ama eskisine göre daha az şiddet görüyor bu gruplar. Artık adli vakalarda şiddet daha çok görülüyor. Hakkını savunamayacak, yargıya, AİHM'ye gidemeyecek olanlar, hırsızlar, fuhuşa karışmış olanlar. Polis orada elini daha rahat kullanıyor, itiraz edemeyeceklerini düşünüyor. 
 
 TORPİLİNİZ YOKSA... 
 × Şüpheli görülüp durdurulanlara, polisle muhatap kalanlara belli bir davranış öneriniz var mı? 
 Bu ülkede polis Başbakan'ın dünürünü dövdü. Sadık Albayrak saygın bir gazetecidir, Beyazıt'ta arkadaşıyla durdurulduğunda Başbakan'ın dünürü olduğunu söylemeyip gazeteci olduğunu belirtmekle yetindi, tartaklanmaktan kurtulamadı. Hatay'da kendine kötü muamele yapan polisleri, karakolda sıraya dizdirtip teşhis eden siyasi parti yetkilisinin olayını hatırlıyorsunuzdur. Benim önerim, eğer arkanız kuvvetli değilse, torpiliniz yoksa polisin 'dur' ihtarına uyup kimliğinizi göstermeniz. Hele de Beyoğlu'ndaysanız... 
 
 × Bugünlerde polis sendikası kurulacağına dair haberlere rastlıyoruz. Nasıl değerlendiriyorsunuz? 
 Çok iyi olur. Emniyette hiyerarşi dışı örgütlenen topluluklar sıkça görünür. Sendika, bu örgütlenme gereksinimini şeffaf biçimde karşılayacağı için toplumun demokratikleşmesine de katkı sağlar. Atina'da anarşist gencin öldürülmesinin ardından sendika açıklama yapıp 'Bizim görevimiz öldürmek değil yaşatmak' demişti. Dolayısıyla biz de bu durumlarda sendikayı muhatap alabiliriz.
 MAYINLI BİR ARAZİDE ÇALIŞIYORUZ
 × Yaptığınız haberler nedeniyle emniyetin tepkisini çektiğiniz oluyor mu? 
 Haberleri yazarken polisin de görüşünü kullandığım için büyük tepki çekmiyorum. Şimdi biraz azaldı ama 2008-2010 arasında emniyet kendi resmi sitesinden gazetelerdeki haberlerle ilgili açıklamalar yapıyordu. Bir tür 'e-muhtıra'... 
 
 × Örnek verebilir misiniz? 
 Mesela rahmetli gazeteci Yurtsan Atakan, ABD Konsolosluğu önünde üç kişinin karakola saldırması üzerine çıkan çatışmayla ilgili bir yazı yazıp İstanbul Emniyet Müdürlüğü'nü eleştirmişti. Bunun üzerine, 'Vatan için o kadar çok yüreğin atıyorsa yarın cenazemize gel' gibi bir açıklama yaptı. Yani haberi yapan, eleştirel tutum takınan birini, o haber kaynağının ya da düşman gördüğü grubun temsilcisi olarak kabul ediyor, öyle gösteriyor. 
 
 × Yapacağınız haberleri seçer misiniz? Çok fazla bilgi, şikayet geliyordur mutlaka size... 
 İnsan hakları haberciliği mayınlı bir arazidir. İşkence ya da kötü muamele haberi yapacaksam belli koşullar oluşmalı. Üç kritere dikkat ediyorum. Darp ve işkenceyi bildiren sağlık raporu bulunmayan kişinin haberini yapmam. Savcılığa taşınmamış iddiaları da haberleştirmem. Kişi darp gördüğünü gelip bana anlatmamalı. Benim için temel kriterler bunlar. Bir de haberi yazarken karşıt görüşü alırım. 
 
 × Bu kadar haberle, davayla, olayla muhatap oldunuz; hala karşılaştığınız olaylara şaşırdığınız, kızdığınız oluyor mu? 
 Hala ilk kez karşılaştığım olaylar çıkıyor karşıma. Polisin tanık olarak gösterdiği kişiler olay yeriyle ilgisi bulunmayan yerden çıkıyor mesela; 'Bu kadar da olmaz' diyorsun. Dayak yediğin yetmiyor bir de seninle dalga geçilmiş oluyor.
 
 × Kafasını copa çarpanlar, battaniyeleri çözüp intihar edenler... Trajikomik vakaların dönemi geçmedi mi? 
 13 Eylül'de Hasan Yakup Kaplan'ın, Bağcılar Emniyet Müdürlüğü'nde boynunu bel hizasına gelen küçük bir masaya bağlayıp astığı iddia edildi. Karakola getirilirken elleri kelepçeliymiş ama karakolda kelepçeleri açılmış, nezarethanelerde kameralar varken kamerasız avukat odasında 'misafir edilmiş'... 8 Ağustos'ta İzmir'de polis Emrah Parlak'ı 3 kurşunla vurdu, kardeşini 4 kurşunla yaraladı, etrafa ateş açarken yoldan geçen birini de yine kurşunla yaraladı. İfadesinde, Parlak'ın kendi eline çarptığını, silahın istemeden ateş aldığını söyledi... Örnekler az değil, siz yanıt verin artık sorunuza...
 
  