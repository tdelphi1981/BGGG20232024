Kadınlar Kulübü'ndeyim acil yardım edin!
Kadinlarkulubu.com isimli internet sitesi, kadınların hayatın içinde karşılaştığı sorunlara yanıt aradıkları bir platform. Bu platformda her sorunun bir aciliyeti var. 'Sevgilim beni öpmek istiyor, acil yardım edin' gibi cümlelerle ifade edilen sorunların boyutu büyük. Buyurun forumun detayları...
  ZEYNEP BAKIR
  zeynep.bakir@aksam.com.tr
 Kadınlar Kulübü adlı bir internet sitesi var. Herhangi bir konu hakkında internette arama yaptığında kolayca karşınıza çıkabilen bir portal...  Portalın ara yüzü, birçok konuda bilgi ve görüşlere yer veren bir kaynak içeriyor. Ancak o portalın arka tarafında üyelerin kullanabildikleri bir de forum bölümü var. Son zamanlarda canım sıkıldıkça okuduğum, zaman zaman kahkahalarla güldüğüm, çoğu zaman da 'Pes artık' dediğim bir platform burası.  
 Kadınlar Kulubü'ne 300 bin kadın üye. (Sadece kadınların üyeliğini kabul eden bu site, erkeklerin üye olmaması için 'kadın naifliğini' kullanmış ve 'Burası kadınlara ait bir forumdur, lütfen erkekler üye olmasın' şeklinde bir ibareyle bu sorunun önüne geçmiş.) Şu ana kadar 400 bin farklı konu başlığına 25 milyon ileti gönderilmiş.  Son günlerde çokça zaman geçirdiğim forumdan öğrendiğim şeylerin en başında da şu geliyor: Kadınların kafası çok karışmış. Herkes ahlakı 'normal'in üzerinden yaşamaya çalışıyor sanki. Ama şunu da unutmamak gerek; Psikolog Yeşim Akbulut'un sürekli üzerinde durduğu gibi bencede, normallik kolektif deliliktir. 
 Şimdi konuyu biraz daha daraltalım ve şaşırdıklarımızı size de aktaralım. Bakalım kadınlar hangi konularda 'acil yardım' (Bu pek çok iletinin sonunda geçen ortak ifade) talep ediyorlar. 
 
 NİŞANLIM 2 SANTİM KISA 
 Kadınların 'Acil yardım' istedikleri mesajlardan bir tanesi şöyle; 'Kızlar nişanlım benden 2 santim kısa. Yan yana gelince aynı boyda duruyoruz ama ben yine de onun uzamasını istiyorum. Lütfen bana acil yardım edin, boyunu uzatabileceğim bir şey var mı? Terk etmek istemiyorum çünkü.' Bu acil yardım isteğine gelen yanıtlardan biri şöyle; 'Balık yesin bol bol, işin çok zor. Spora da yazdır.  Topuklu ayakkabı giyemeyeceksin, ne kötü!' Büyük sorunu olan kadının bu dahiyane cevaba verdiği karşılıksa, 'Balık sevmez ama her gün yedirmenin bir yolunu bulurum artık! Buna mecburum!' olmuş. 
 Bir başka 'acil yardım' mesajına geçelim. 'Kısa süre önce ayrıldığım sevgilimle yarın buluşacağım. İlişkimizin devam edip etmeyeceğini konuşacağız. Beni asıl kaygılandıran şey şu: 'Beni öpmek isterse izin vereyim mi, yoksa elimle ağzımı kapatayım mı? Lütfen bana acil yardım edin. Ne yapacağımı bilemiyorum' 
 Bu foruma derhal Güzin Abla'nın üye olması ve olaylara müdahale etmesini uygun buluyoruz. Altında bir sürü yorum var elbette. Hepsi birbirinden akılcıl... 'Eski sevgilinse öptürme', 'Evlenmeden yapmayın böyle şeyler', 'Niyeti ciddi mi önce onu öğren.' Bu mesaja yorum yapmayı çok istedim ama 'Doğal yaşamı bozmamak izleyenin en önemli görevi' diyerek meseleye dahil olmadım.  
 Bir başka yakınma mesajıysa şöyle; 'Sevgilim tavla oynamayı çok seviyor. O tavla oynarken ona mesaj yazdığımda 10 dakikadan fazla bekliyorum yanıt gelmesi için. Alt tarafı bir tavla, benden nasıl daha önemli olabilir ki? Beni yeterince sevip sevmediğini nasıl anlayabilirim?'           
 
 BEN NAMUSLU BİR İNSANIM
 Sorunların büyük bir kısmı da cinsellikle ilgili... Detaylı anlatılmıyor, sebebi de 'vajina' kelimesi gibi telaffuz edilmeye utanılan konular olduğu düşünülmesi herhalde... Mesajların genelinde büyük bir sorun göze çarpıyor; kızlık zarı problemleri!  Mesajların genelinde görünen o ki, kızlık zarının kişiliklerin önüne geçmiş olduğu. Her şey birbirine girmiş sanki... Herkes ahlakın peşine düşmüş ama aslında ahlak nedir kimse bilmiyor gibi. Mesela; 20'li yaşlarının ortalarında genç bir kadın, bir konunun altına; 'Sadece evleneceğim kişiyle birlikte olurum, neticede namuslu bir insanım' derken, aynı kadın bir başka başlığın altına, '7 ay boyunca aynı yatağı paylaştık ama kızlığıma dokundurmadım, neticede bunun bir sürü yolu var' yazabiliyor. Benim forumdan anladığım, kadınlar erkeklere, erkekler kadınlara düşman olmuş. Toplumsal baskılar kişiliksiz ilişkileri doğurmuş. Kimsenin de kendini aramaya, bulmaya niyeti yok gibi görünüyor. Üzerine düşünülecek bir forum var ama gülüp geçebiliriz de... Ne yapmamız gerekiyor, acil yardım edin lütfen!
  