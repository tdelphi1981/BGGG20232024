Kılıçdaroğlu'na biber gazı!
Cumhuriyet Bayramı nedeniyle Ankara Ulus Meydanı’ndaki 1.Meclis binası önünde yaşanan olaylardan CHP Genel Başkanı Kemal Kılıçdaroğlu da etkilendi.
 Ulus Meydanı’nda polisin sert müdahalesiyle karşılaşan CHP Genel Başkanı Kemal Kılıçdaroğlu’nun, parti yöneticileri ve milletvekilleriyle birlikte 1. Meclis'in bahçesine girmek zorunda kaldığı görüldü. CHP lideri Kılıçdaroğlu'na biber gazı sıkıldı, CHP lideri korumaları tarafından Birinci Meclis'in arkasındaki TSK’nın erbaş gazinosuna alındı.
 Bu arada, birinci ve ikinci barikatı aşan Kılıçdaroğlu’na biber gazı sıkılması ile birlikte, Kılıçdaroğlu’nun korumaları ile polis arasında da gerginlik yaşandı.
 
 'Halk kutlamak istiyor, AKP engelliyor'
 CHP Genel Başkanı Kemal Kılıçdaroğlu, ''Halktan korkan bir iktidarla karşı karşıya olduklarını'' ileri sürerek, ''Halkın bayramını engellemeye çalışan bir iktidarla karşı karşıyayız'' dedi.
 Kılıçdaroğlu, bazı sivil toplum örgütleri ve siyasi partiler tarafından Birinci Meclis önünde düzenlenen Cumhuriyet Bayramı kutlaması sırasında Anıtkabir'e yürümek isteyenlere güvenlik güçlerince izin verilmemesi üzerine bir konuşma yaptı.
 Türkiye Cumhuriyeti'nin tarihine yakışmayan bir 29 Ekim kutlaması yapıldığını öne süren Kılıçdaroğlu, ''Halktan korkan bir iktidarla karşı karşıyayız. Halkın bayramını engellemeye çalışan bir iktidarla karşı karşıyayız. İlk TBMM'de milletvekili de vardı, halk da vardı. Şimdi milletvekili ile halkı koparmak istiyorlar. Hangi baskıyı yaparlarsa yapsınlar, o baskı nereden gelirse gelsin, Cumhuriyeti kutlamaktan hiçbir güç bizi engellemeyecektir'' dedi.
 -''Türkiye'nin yüz karası bir tablo''-
 Sonuna kadar mücadele edeceklerini ifade eden Kılıçdaroğlu, şunları kaydetti:
 ''Daha düne kadar diyorlardı ki 'Stadyumlarda bayram kutlanmaz, halkla beraber kutlamak lazım'. Halk burada, onlar stadyumda. Verdikleri söze bakın, ortaya çıkan tabloya bakın. Bu tablo Türkiye'nin yüz karası bir tablodur. Yasası var '29 Ekim Cumhuriyet Bayramı kutlanacak' diye. Halk kutlamak istiyor, AKP engelliyor. Böyle bir tabloyu içimize sindiremiyoruz. Polisle, baskıyla, biber gazıyla, copla bayram mı kutlanır? Halktan korkan bir iktidar olabilir mi? Bizi bu hale getiren, kamplara ayrıştıran, bölen iktidar AKP iktidarıdır. Hangi inançtan olursa olsun, hangi kimlikten olursa olsun bütün yurttaşlarımın bayramını kutluyorum.''
 -''Cumhurun bayramıdır''-
 29 Ekim'in Cumhuriyet Bayramı olduğunu hatırlatan Kılıçdaroğlu, ''29 Ekim bilhassa 'kimsesizlerin kimsesi' dediğimiz cumhurun bayramıdır. Onu engellemeye çalışıyorlar. Halktan kopuk, kendi cumhurbaşkanlığı hesaplarını yapan bir başbakanın zaten Cumhuriyet Bayramı kutlama gibi bir düşüncesi olamaz. Geleceğini düşünen, halkı değil, cebini düşünen, halkı değil, bir iktidarın Cumhuriyet Bayramı zaten olamaz'' diye konuştu.
 CHP Genel Başkanı Kemal Kılıçdaroğlu, parti Genel Merkezi’ne geldi.
 Ulus’taki alandan ayrılan Kılıçdaroğlu yaklaşık 5 dakika önce CHP Genel Merkezi’ne geldi.
  
 CHP Genel Başkanı Kemal Kılıçdaroğlu bugün saat 15.00'te İstanbul'a gidecek ve saat 19.00'da Kadıköy'de düzenlenen Cumhuriyet Bayramı etkinliklerine katılacak.
 ANKA