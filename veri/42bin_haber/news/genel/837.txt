Kaçak yapı yıkımına ödeneksizlik engeli
Turizm cenneti Muğla'da yıkım kararı alınan 4 bine yakın kaçak bina ile 30 iskelenin yıkımı ödenek yetersizliğinden gerçekleşemiyor
 TÜRKİYE'NİN gözde turizm merkezlerine sahip olan, birinci ve ikinci derece doğal sit alanlarının bulunduğu Muğla'da, il genelinde 10 binin üzerinde kaçak yapı tespit edildi. Kaçak yapılar arasında 5 yıldızlı otellerden tatil köyüne kadar turizme hizmet veren birçok işletme de bulunuyor. Muğla İl Özel İdaresi sınırlarında içerisinde ise, 4 bin 896 kaçak bina bulunuyor. Bu kaçak binalardan 3 bin 946'sı hakkında mahkeme tarafından yıkım kararı çıkartıldı. Ancak son 5 yıl içerisinde 3 bin 946 kaçak binadan sadece 250 tanesi yıkıldı. Bayındırlık ve İskan Müdürlüğü ekipleri ödenek yetersizliği yüzünden kaçak binalara kepçe vuramıyor.  Turizm merkezlerindeki kaçak binaların yanı sıra denizde de 50'nin üzerinde kaçak iskele bulunuyor. Kaçak iskelelerin büyük bölümü Türkiye'nin en gözde turizm merkezi Bodrum sahillerinde yer alıyor.
 BODRUM'DA DA KAÇAK 
 Bodrum Yarımadası'nda 20'nin üzerinde kaçak iskele tespit edildi. Bu iskelelerin belli bölümü tekne bağlanması için kullanılırken, belli bölümü ise beach olarak kullanılıyor. Turizm merkezlerinde bulunan kaçak iskelelerden 30'u hakkında yıkım kararı çıktı. Ancak bunlara da yıkım kararı uygulanmıyor.
 Muğla Valisi Fatih Şahin, 'Kaçak binaların yakımı yıllardır ödenek yetersizliği yüzünden yapılamıyor. Gerek İl Özel İdaresi gerekse belediyeler sınırları içerisinde bulunan birçok kaçak ve ruhsatsız bina için yıkım kararı var. Yıkımlar çok maliyetli. İl Özel İdaresi ödenek buldukça kaçak binalar yıkılacak' dedi.  En çok kaçak bina bulunan Fethiye Belediye Başkanı Behçet Saatçi ise, ' Belediyelerin Ankara'dan aldığı maddi destek ortada. Bu bütçelerle yıkımları gerçekleştirmemiz mümkün değil. İller bankasından gelen para ile ilçeye hizmetlerimizi ancak yapabiliyoruz' dedi.
 Mustafa İNCİ / MUĞLA