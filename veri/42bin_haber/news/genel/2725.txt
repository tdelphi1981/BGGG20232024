F.Bahçe sona yaklaştı!
Kanarya ara transferin ‘büyük balığı’ olarak gördüğü Emenike konusunda sona yaklaştı. Nijeryalı yıldızla anlaşan F.Bahçe, Spartak Moskova’nın ‘evet’ demesi halinde transferi bitirecek...
 Ligin ikinci yarısında 4-4-2’ye dönmesi beklenen Fenerbahçe için transferdeki temel hedefti santrfor konusu... Son vuruş ustası Moussa Sow’un yanına güçlü, rakip savunmayı dağıtacak, kontrataklarda da etkili olacak bir oyuncu isteyen teknik direktör Aykut Kocaman’ın ‘gönlündeki’ isimse Emmanuel Emenike’ydi... Türkiye’de Karabükspor forması giydiği günden bu yana hayranlığını kazanan Nijeryalı golcüyü ‘3 Temmuz sürecinin en büyük kaybı’ olarak gören Kocaman, büyük hedefine ulaşmak üzere. FBTV’de “Ara transferde 3-4 oyuncu alacağız. Sürpriz transferlerimiz olacak” diyen başkan Aziz Yıldırım’ın, Emenike konusunda son aşamaya geldiği ifade edildi.
 İLK YILINDA 13 GOL ATTI
 Emmanuel Emenike ile yapılan görüşmelerde bir sorun yaşamayan ve oyuncudan, “Spartak Moskova ile anlaştığınız an Fenerbahçe’yle imza atarım” yanıtını alan Kanarya, gözünü Rus ekibine dikti. Kiralama ve satın alma alternatiflerini sunan Sarı-Lacivertliler, “Evet” cevabı alınması durumunda yeni yılın ilk müjdesi olarak hafta içinde Emenike’ye imza attıracak. 25 yaşındaki 1.82’lik santfor, Karabükspor’da müthiş bir performans yakalamış, ardından 9 milyon Euro karşılığında Fenerbahçe’nin yolunu tutmuş, ancak 3 Temmuz sürecinde Spartak Moskova’ya geçmişti. Rusya’daki ilk sezonunda 22 maçta 13 gol, 5 asistle yıldızlaşan Nijeryalı, bu sezon da özellikle Şampiyonlar Ligi’nde dikkat çekti. Rusya Ligi’nde 15 maçta 5 gol atan Emenike, Şampiyonlar Ligi’ndeki 4 maçta 2 gol, 2 asistle tam not aldı.