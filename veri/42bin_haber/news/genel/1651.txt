Devlet meyvecilik projesi yaptı, göçenler geri döndü
Yozgat'ta valilik ve kaymakamlık tarafından hazırlanan ve 10 bin dekar alanı kapsayan Kadışehri Deveci Havzası Meyvecilik Entegrasyon Projesi, köye geri dönüş başlattı.
 Proje sayesinde, 250 köylüye ait toplam bin 600 tarla birleştirildi. Meyve bahçesi haline getirilen arazide yetiştirilen ürünler şimdiden çiftçinin yüzünü güldürdü.
 İlk etapta 5 bin 640 dekar arazi üzerinde uygulanan Deveci Havzası Meyvecilik Entegrasyon Projesi, yaklaşık 500 kişiye istihdam sağladı. Bu yıl, meyve fidanlarının bakımı ve diğer masrafların karşılanması için arazinin bir kısmında domates yetiştirildi. Domatesin hasat çalışmaları devam ediyor. Kadışehri Kaymakamı Lütfullah Ün, domates hasadında çalışan işçileri ziyaret ederek sorunlarını dinledi ve bir süre sohbet etti.
 Kaymakam Ün, 5 bin 640 dekarlık arazide meyvecilik çalışmasının yaklaşık 3 yıldır devam ettiğini söyledi. Ün, "Bu yıl fidanların bakımına da destek sağlayacak şekilde belirli alanlarda sebze üretim yaptık. Proje kapsamında gerek fidan çalışmalarında, gerekse ara üretimde olsun burası vatandaşlarımızın geçim kaynağı durumundadır. Şu an kış gelmesine rağmen bölgemizde son domates hasadını yapıyoruz. Yaklaşık 6- 7 aydır devam eden domates hasadında 20 bin ton domates üretimi yapıldı. Türkiye'nin pek çok ilinden büyük marketler ve salça üzerine faaliyetini sürdüren işletmeler gelerek buradan domates götürdü. Günlük 300 ton domates üretimi yapılmakta. Bu ürünlerden elde edilecek kaynakla yine meyve fidanlarımızın bakımı ve diğer masrafları karşılanacak." dedi.
 Arazide 500 kişinin istihdam edildiğini, ilerleyen dönemlerde bu sayının 2 bini bulacağını söyleyen Kaymakam Ün, "Eskiden bu bölgemizde işsizlik nedeniyle büyükşehirlere göçler yaşanmıştı. Bu projenin burada hayata geçirilmesiyle Kadışehri'nde göç durduğu gibi ilçe göç alır hale geldi. Bölgemiz çok verimli tarım alanlarına sahip ve iyi değerlendirilmesi gerekir.  İnşallah yakın bir gelecekte Yozgat Türkiye'nin sebze ve meyve üretim merkezi haline gelecek." diye konuştu.
 Proje kapsamındaki Kabala köyünün nüfusunun 3 bin 940 olduğunu ifade eden muhtar Hüseyin Ünal, "Ama köyde 800 nüfus kalıyor. Diğerleri gurbette. Göç veren bir köydük. Şimdi göç durdu. Tersine döndü. 11 tane yeni ev yapıldı. Sadece bizim köy halkı değil, civar köy halkına da iş imkanı doğdu. Eskiden benzine, mazota borcumuz olurdu. Gelirimiz mazot masrafını bile karşılamıyordu. Şimdi 3 kişi çalışan bir ailenin evine günlük 205 lira para giriyor. Topraklarımız da değer kazandı. Dönümünü 200 liradan satarken bugün 2 bin liradan değer biçiliyor. Araziye dışarıdan da talepler var. Güzel şeyler oluyor." dedi.
 Arazide çalışan köy sakinleri de meyvecilik projesinin hayata geçirilmesiyle tersine göç başladığını kaydetti. Zeynep Ünal isimli kadın işçi,  "Allah bu projeyi gerçekleştirenlerden razı olsun. Evde boş oturana kadar burada günlük 30 lira yevmiye karşılığında çalışıyoruz. Evimizin geçimini, mutfak ve diğer masrafları bu şekilde karşılıyoruz. Çok mutluyuz." diye konuştu.
 CİHAN
  