İranlı keskin nişancı iddiası
Suriye'nin Halep kentinde Esed güçleri ve Özgür Suriye Ordusu (ÖSO) arasında yaşanan çatışmalarda İranlı keskin nişancıların görev aldığı iddia edildi.
 Ümmet Kalkanı Tugay Komutanı Ebu Hemmam, AA'ya yaptığı açıklamada, ''Esed güçleri arasında İranlı keskin nişancılar bulunuyor. Biz bu kişilerden bazılarını yakaladığımızda üzerlerinden İran paraları çıktı'' dedi.
 Esed rejimine verdiği desteği geri çekmesi için Tahran yönetimine mektup gönderdiklerini belirten Ebu Hemmam, İran ordusunun Esed güçlerine istihbarat, mühimmat ve uzman desteği verdiğini ileri sürdü.
 Ebu Hemmam, AA ekibine ele geçirdiklerini öne sürdüğü İran riyallerini gösterdi.
 Çatışmalar sürüyor
 Öte yandan ÖSO'ya bağlı Ümmet Kalkanı Tugayı ile Esed yönetimine bağlı ordu arasında Halep'in Arkub Mahallesi'nde çatışmaların devam ettiği, Esed rejiminin sivil yerleşim yerlerine ve mabetlere zarar verdiği belirtildi.
 İdlip kentine bağlı Harim kasabasında süren çatışmalarda da yaralanan 3'ü kadın 25 Suriyeli Türkiye'ye getirildi.
 Suriyeli general hayatını kaybetti
 Öte yandan Suriye'nin başkenti Şam'da suikasta uğrayan Pilot Tümgeneral Abdullah Mahmud el-Halidi'nin hayatını kaybettiği açıklandı.
 Suriye resmi haber ajansı SANA, dün Şam'ın kuzeyinde bulunan Rukneddin mahallesinde suikasta uğrayan Halidi'nin olay yerinde öldüğünü duyurdu. 
 Özgür Suriye Ordusu (ÖSO) ise olayla ilgili bir açıklama yapmazken Şam İl Emniyet Müdürlüğü suikasttan 'silahlı gruplar'ın sorumlu olduğunu iddia etti.