'Kayıtdışını Türkiye'nin gündeminden çıkaracağız'
Sosyal Güvenlik Kurumu (SGK) Başkanı Fatih Acar, 2008 yılında 15 milyon 100 bin olan aktif sigortalı sayısını, sahada yaptıkları kontrollerle 18 milyon 500 binin üzerine çıkarmayı başardıklarını söyledi. Hiç kayıtta olmayan sektörleri mercek altına alarak kısa ve orta vadede Türkiye'nin gündeminden çıkaracaklarını anlatan Acar, " Kayıt dışı ekonominin boyutlarını yüzde 15'lerin altına çekeceğiz." dedi.
 Acar, vatandaşların sosyal güvenlikle ilgili sorularına 2013 yılında internetten yayına başlayacak SGKTV ile cevap vereceklerini de söyledi.
 Bursa Kervansaray Otel'de SGK Müfettişleri Eğitim Semineri kapanış toplantısında konuşan SGK Başkanı Acar, 2008 yılından bu yana kurumda yapılan çalışmaları değerlendirdi. Sağlık sisteminde uygun olmayan bir takım işlemleri tespit ettiklerini kaydeden Acar, "Vatandaşların TC kimlik numaralarıyla sağlık hizmeti almamalarına rağmen hizmet almış gibi gösterildiğini belirledik. Bu ve benzeri uygulamaları 2013 ortalarına kadar ortadan kalldırıyoruz. Risk odaklı denetim modeline geçiyoruz. E - reçete dönemi başlıyor. 90 bin hekimimiz şifre aldı. Yıl sonu itibariyle yani 1 Ocak itibariyle e- reçete sistemine tamamen geçeceğiz. Tabi bir de avuç içi uygulaması var. Gelişmiş ülkelerde bu sistem mevcut. Biz bunu getirmek zorunda kaldık. Çok arzu etmediğimiz bir sistem. Vatandaşımız hastaneye gittiği zaman elini niye hastanede sisteme koysun. 'Ben miyim' diye kendisini kontrol ettirsin. Böyle durumlarla karşılaşınca mecbur kaldık. Bir tıp merkezinde 5 bin fotokopi ele geçirince kurum olarak önlem almak zorunda kaldık. Önümüzdeki günlerde çok aha önemli projeleri hayata geçireceğiz" diye konuştu.
 SGK TV YAYINA BAŞLIYOR
 81 ilde kurumsal TV bilgi ekranlarıyla vatandaşlara hizmet verdiklerini vurgulayan SGK Başkanı Acar, "Vatandaşımız her türlü bilgiyi bu ekrandan görerek öğrenecek. SGK TV 2013'ten internet üzerinden yayına başlayacak. Sosyal güvenlik herkesi ilgilendirdiği için televizyon imkanını vatandaşın hizmetine sunacağız." dedi.
 Kayıt dışı ile mücadeleyi ana gündem maddesi yaptıklarını dile getiren Acar, 2008 Mayıs ayından bu tarafa çok planlı bir sistemi kurguladıklarını söyledi. Acar şunları kaydetti: "Ücretlerin bankadan ödenmesi, 81 ilde kayıt dışı istihdamla mücadele servislerinin kurulması. Alo 176, sivil toplum kuruluşlarının bilgilendirilmesi. Çok kapsamlı çalışma. 60'a yakın  kuruluştan bilgilerin alınarak kurumumuzda 'kayıtlı mıdır değil midir' diye kontrolün yapılmasını sağladık. 1 milyon 250 bin kişiyi kayıt altına aldık. 80 bin tescilsiz iş yerini, tescilli hale getirdik. 2008 yılında 15 milyon 100 bin olan aktif sigortalı sayısı şuanda 18 milyon 500 binleri geçti. Üç buçuk yılda 3,5 milyon kayıt dışını kayıt altına aldık. Bunlar nasıl oldu. Sahadaki 24 bin 500 çalışma arkadaşımızın özveriyle, gönlünü bu işe içine koyarak gayretlerinin sonucu oldu. Bundan sonrada bu çalışmalarımız devam edecek. Kayıt dışı bizim için önemli. Pirim gelirlerimiz toplam gelirlerimiz içinde önemli. Pirim gelirlerimizi artırmamız şart. Asgari ücretten beyan eden fakat gerçekten asgari ücret almayan işverenleri net ücretini beyan edecek ortama getireceğiz. 2013 yılında bunu önemli ölçüde ortadan kaldıracağız. Hiç kayıtta olmayan tüm sektörleri mercek altına alarak kısa ve orta vadede Türkiye'nin gündeminden çıkaracağız. Kayıt dışı ekonominin boyutlarını yüzde 15'lerin altına çekmiş olacağız."
 RADARLARIMIZ AÇIK
 Vatandaşları cezalandıran bir kurum olmadıklarının altını çizen Acar, kurumun radarlarının açık olduğunu, gizli iş yapmadıklarını kaydetti. Acar şöyle devam etti: "Vatandaşa tuzaklar kuran bir kurum değiliz. Trafikte radar vardır yokuşu tırmanırsınız tam düzlüğe çıktığınızda radarı biz açık hale getiriyoruz. 'Vatandaş suçlu duruma düşsün, ona ceza yazalım' gibi mantığı tamamen kaldırıyoruz. Vatandaşımızı bilgilendiriyoruz. Sanayicimizi bilgilendiriyoruz. Bakın futbolculara bunu yaptık, genel müdür arkadaşımızı görevlendirdim; 'Federasyon başkanı kulüp başkanlarını çağıracaksın tablo bu' dedim. 'Profesyonel kulüplerde asgari ücrette futbolcu görmek istemiyoruz' dedik. Bir ay içerisinde bunu düzeltin dedik. Düzelttirdik. 38 milyon lira yükselme oldu pirime esas kazanç matrahında. Orada yaptığımız uygulamaları tüm sektörlerde 2013'te uygulayacağız. Teftiş mantığı geriye dönük defteri isteyip ceza yazmıyoruz. İşi düzeltmek gerekiyor. İş düzeldi mi, düzeldi. 38 milyon yıllık matrah arttı. Bu düşecek mi bundan sonra futbol sektöründe tavan asgari ücret yok. 6,5 katı neyse o tutar üzerinden beyanlar verilmeye başlandı. Bilgilendirici yol gösterici oluyoruz."
 CİHAN
  