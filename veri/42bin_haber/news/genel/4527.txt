'Makara boşaldı'
MHP'nin tutuklu milletvekili emekli Korgeneral Engin Alan'dan, 'istifa' yorumu... Alan, Donanma Komutanı Nusret Güner'in istifasıyla başlayan süreci 'Makara boşaldı' sözleriyle değerlendirdi.
  
 HİYERARŞİ BOZULDU
 MHP Kocaeli Milletvekili Lütfü Türkkan, dün Balyoz Davası'ndan tutuklanan Alan'ı yeni getirildiği Sincan Cezaevi'nde ziyaret etti. Görüşmede, TSK'daki istifalar gündeme geldi. Alan'ın istifaları, 'Makara boşaldı' sözleriyle değerlendirdiği öğrenildi. Görüşmede Alan'ın, istifalarla orduda hiyerarşik düzenin bozulduğu yorumu yaptığı da ifade edildi.
 TUTUKLU vekil Alan'ın terör suçlularıyla birlikte serbest bırakılacağı iddiaları konusunda oldukça sert tepki gösterdiği belirtilirken, 'Öcalan'la bizlerin birlikte değerlendirilmesi çok koyuyor bana. Ben bunu kabullenmiyorum. Böyle bir şey olursa bu konuyu siyaseten dillendiririm. Ben de dilekçe vereceğim. Öcalan'a karşı serbest bırakılmayı kabul etmem' dediği öğrenildi.
 VOLKAN YANARDAĞ / ANKARA