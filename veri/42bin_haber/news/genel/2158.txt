40 günde devr-i blues
23 yıllık Efes Pilsen Blues Festivali bu yıl da 24 konserle, 20 il gezdi. Blues ekibiyle birlikte, otobüsle, 40 gün boyunca seyahat eden Can Coşkun, Akşam Cumartesi için blues günlüğü tuttu. İşte 'sahne arkası' yaşananlar...
  CAN COŞKUN
 Türkiye'nin ilk ve tek blues festivali bu sene de 40 gün süren bir turneyle      20 şehri gezdi. Bu süre boyunca;bunların da haberleri yapıldı. Peki ya konserlerden geri kalan zamanlarda neler yaşandı? İşte size sadece sahnesi değil, turnesi de çok keyifli bir festival turu... 
 Ünlü blues sanatçısı efsanevi R.L. Burnside'ın torunu olan Cedric Burnside, Türkiye'ye ilk defa bu festival kapsamında geldi. Sanılmasın ki dedesinin müzik mirasıyla ayakta. 2009 yılında Blues Müzik Ödülleri'nde 'En İyi Yeni Sanatçı' ödülüne layık görülüp, 2010 ve 2011 yılında 'En İyi Baterist' ödülünü almış biri o. Daha tanıştığınız ilk anda samimiyetiyle sizi kucaklıyor. Konser öncesinde kuliste gitarının akordunu yaparken 'Sizi rahatsız ediyorsam başka yerde yapabilirim' diyecek kadar da kibar...  
 Kayseri'de gezerken saz satan bir dükkan görüyor ve festival ekibinden birini kolundan tuttuğu gibi dükkana giriyor. Saz ustası eşliğinde bir iki acemi tıngırtıya çevre esnafın gülüşmeleri de eşlik ediyor... Sonra ne mi oluyor? Son gülen iyi gülüyor tabii ki; gitar da çalan Cedric, İstanbul konserinde yapıyor yapacağını. O konuya az sonra değineceğim... 
 SABAHAT AKKİRAZ'A EŞLİK 
 Festival otobüsü Doğu Akdeniz sahillerine inmeye başlarken, otobüs içinde tavla sesleri yankılanıyor. Araçta ikisi iPad üzerinden olmak üzere 4 tavla müsabakası var. Birinin başında festivalin ekonomi mezunu, Emmy ve Grammy ödüllü armonika üstadı Billy Branch var. Tavlada o kadar şanslı ki 'altın zar' ödülünü hak ediyor. Yendiği ekip arkadaşlarına da şöyle sesleniyor: 'Şansını bir de satrançta denemek ister misin?' Tabii kabul edenler ağzının payını bir kez de satrançta alıyor.
 Diyarbakır'da tarihi hanı gezen, Adana'da kebap yiyen, Trabzon'da Sümela'ya çıkıp horon tepen blues'cular tabii ki Ankara'da Meclis'e de gidiyor. Önce Oktay Vural'a sonra da hem türkücü hem milletvekili Sabahat Akkiraz'a konuk oluyorlar ki görmeyin muhabbeti. Cedric gitar çalar, Billy mızıka çalar da Sabahat Hanım türkü söylemez mi? Ama en ilginç an Sabahat Akkiraz 'Yayla Yaylaya Bakar' türküsünü söylerken Cedric Burnside'ın ilk defa duymasına rağmen türkü sözlerine eşlik etmesi oluyor. Sanatçılar ellerinde Oktay Vural'ın hediye ettiği Neşet Ertaş CD'leri ve Akkiraz'ın imzaladığı kendi albümüyle Meclis'ten ayrılırken akıllarda, hüzün, sevinç ve acı farklı dillerde ifade edilse de müzik dilinin ortak olduğu kalıyor...
 Türk müziğinin tadını alan Billy Branch, Ankara konserinde herkese bir süpriz yapıyor ve performansının sonunda ilk kez Ankaralılar için Barış Manço'nun 'Lambaya Püf De' parçasını, hem de Türkçe seslendiriyor. Seyircilerin ağızları kulaklarında!
 Türk müziği demişken Kayseri'de saz ile tanışan Cedric Burnside'ın aklında hala Anadolu'nun bu duygulu müzik aleti var. Eskişehir yolunda otobüsün teybine takılan Sabahat Akkiraz albümü Cedric'in bu düşüncesini pekiştiriyor: 'Sözlerini anlamıyorum ama kalbin derinliklerinden bir yerden geldiğini hissedebiliyorum' diyor... 
 Cedric'in bu hali, festival ekibini de etkilemiş olacak ki Eskişehir'de ilk iş kendisine bir saz hediye ediliyor. Bu hediye onu fazlasıyla sevindirmiş olacak 'Söz veriyorum sizin için sahnede çalacağım sazı' diyor. Geceleri otel odasının önünden geçerken içeriden gelen saz sesleri Cedric'in sözünü tutacağının sinyali... Nitekim İstanbul'daki ilk konserde kendi performansının sonunda solo saz şovuyla karşımıza çıkıyor.
 İzmir son durak, son gün konser bitiminde tüm ekip hep beraber sahnede, beraber söylüyorlar son şarkıyı, 40 günün sonunda artık herkes tüm şarkıları ezbere biliyor. Konser sonunda herkes birbirine sarılmış ağlıyor, mail adresleri alınıyor, Facebook'tan isimler ekleniyor. Ayrılık vakti geldiğinde Efes Pilsen Blues Festival turne otobüsü, yolları ayrılmış dostlar gibi uzaktan bakıyor. İçinde Mersin'den 2 paket cezerye, Bursa'dan içi kestane şekeri dolu kavanoz, Diyarbakır'dan bir puşi ve 40 günün anılarıyla...
 1 ve 5: Cedric Burnside, 6 Kasım'da Kayseri konseri öncesi çıktığı şehir turunda saz çalmayı öğreniyor. Neredeyse her gün odasında çalışan Burnside, İstanbul konserinde de şov yapıyor.
 2: Armonika üstadı Billy Branch, Türkiye gezisi boyunca tavlada yenilmedi. Gittiği her şehirde esnafla tavla oynadı; kazandı!
 3: 'Altın zar' Branch, Cedric'in bağlama şovunun altında kalmadı ve Barış Manço'nun 'Lambaya Püf De' şarkısını sahnede seslendirdi.
 4: Blues ekibi, Ankara'ya gittiğinde Meclis'e de uğradı; Sabahat Akkiraz'la türküleşildi.
 6: Renkli çorapları, beyaz çene sakalı ve dikkat çekici tişörtleriyle ekibin fotoğrafı en çok çekilen ismi: Joe Kubek.
 7: Ekibin alışveriş sevdalısı: Zora Young. Yöresel lezzetler gözünden kaçmadı.
 8: Blues ekibinin Meclis hatırası.
 
  