Cinayeti nottaki yazı çözdü
Üzerinden 4 yıl geçmesine rağmen aydınlatılamayan cinayet, fidye notundaki yazının karakterinden çözüldü.
 2008'de Zonguldak Kozlu'da Ferdane ve maden işçisi Ali Osman Cinkılıç çiftinin 3 yaşındaki kızları Sümeyye evde uyuduğu sırada pencereden kaçırıldı. Küçük Sümeyye'nin cesedi,  akşam evlerine 200 metre uzaklıktaki çöp konteynerinin yanında bir çuvalın içinde boğazı kesilmiş halde bulundu. Pencerenin önündeki 'Saat 24.00'e kadar 5 bin TL getirmezsen, kızının ölüsünü çöpten alırsın' yazılı not ise sonradan polis tarafından fark edildi. Önce küçük kızın annesi ve onun sevgilisi olduğu iddia edilen bir kişi tutuklandı. Ancak, 7 ay sonra ikisi de delil yetersizliğinden serbest kaldı. 
 TEKRAR savcının önüne gelen soruşturma kapsamında, mahallede yaşayanlardan tek tek yazı örnekleri alındı. Bu örnekler, küçük Sümeyye kaçırılırken pencere önüne bırakılan fidye notu ile karşılaştırıldı.
 KATİL KOMŞU ÇIKTI
 BU kriminal incelemeden ise korkunç bir sonuç çıktı. Verdiği yazı örneği nottaki yazıya uyduğu belirlenen, Cinkılıç çiftinin komşusu 2 çocuk annesi Fatma K., cumartesi akşamı gözaltına alındı. İfadesinde suçlamayı kabul etmeyen Fatma K., dün çıkarıldığı nöbetçi mahkemece tutuklandı..
 ERCAN AYGÜN