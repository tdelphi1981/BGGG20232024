Tiyatronun tatlı 'cadısı'na veda
Sahnenin büyük kaybı... 'Ağaçlar Ayakta Ölür', 'Kanlı Düğün' gibi oyunlarda rol alan Macide Tanır, 91 yaşında öldü. Usta oyuncu, 1991'de 'Devlet Sanatçısı' seçilmişti
 S inema ve tiyatronun usta ismi Macide Tanır (91), yaşam mücadelesini dün kaybetti. Usta sanatçı, yaklaşık üç haftadır solunum yetmezliği nedeniyle yoğun bakımda tedavi görüyordu. Son olarak 17. Sadri Alışık Tiyatro Ödülleri'nde 'Onur Ödülü'ne layık görülen Tanır yarın toprağa verilecek.  
 ANKARA Devlet Konservatuarı Tiyatro ve Opera Bölümü'nde eğitim alan Tanır,  'Ağaçlar Ayakta Ölür', 'Kanlı Düğün', 'Kibarlık Budalası', 'Faust' gibi oyunlarda rol aldı.  
 42 YILLIK EMEKTAR  
 1943 yılında bünyesine katıldığı Devlet Tiyatroları'nda 42 yıl boyunca pek çok kez performans sergileyen tiyatro emekçisi, 'Yer Demir Gök Bakır', 'Yengeç Sepeti', 'Cumhuriyet' gibi filmlerde de rol aldı. 1991'de 'Devlet Sanatçısı' seçilen Tanır, 'Tiyatronun Cadısı' adlı anı kitabı da çıkarmıştı.  
 TWITTER YASTA 
 Metin Uca: Tiyatroyu yalnızca sevdiren değil öğreten dev bir sanatçıydı. Tiyatronun cadısı açık sözlülüğünü, anneliğini hiç unutmayacağım. 
 Sumru Yavrucuk: Ömrünün sonuna kadar tiyatro aşkıyla yanan cadımızı kaybettik. 
 
 Şebnem Bozoklu: O bir ikondu. Kendisiyle bir hastane odasında 5 dakikacık da olsa tanışmış ve unutulmaz bir an yaşamıştım... Nur içinde yatsın... 
 
 Ayşenil Şamlıoğlu: Bir dönemin hafızasına kazılı olan, sonraki dönemlerin ise seyredemeyerek çok şey kaybettiği bir ulu oyuncuydu... 
 Çiçek Dilligil: Kendi deyimiyle 'Tiyatronun Cadısı' Macide Tanır :( 
 Yekta Kopan: Macide Abla hayat hocamdı. Başarabildiklerimi değil, başaramadıklarımı konuşmak için arardı. Bir daha da öyle dostum olmaz. 
 Orhan Alkaya: Devlet Tiyatrosu ekolünün sembol oyuncularının başında geliyordu. 
 Işıl Kasapoğlu: Artık çok az kişi kaldık... Büyük insanlar gidiyor yerine yenileri yetişmiyor. 
 MAGAZİN SERVİSİ   