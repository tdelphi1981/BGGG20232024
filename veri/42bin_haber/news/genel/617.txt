'Ben varmışım gibi eğlenin' demiş
Damatsız düğünde mutlu son... Hakkari'de görevli uzman çavuş Osmaniye'deki düğününe yetişemeyip haber olmuştu. Düğün günü 'Yokluğumu hissettirmeyin' diyen damat 2 gün gecikmeli eşine kavuştu
 Kendi düğüne 'yol güvenliği' nedeniyle yetişemediği için gündeme damga vuran  uzman çavuş Nebi Eraslan, Osmaniye, Sumbas'a bağlı Armağanlı Köyü'ndeki evine geldi. Düğünden sonra birbirlerine kavuşabilen Nebi Eraslan ile eşi Fidan Eraslan, daha sonra Kayseri'deki evlerine gitti. 
 ELAZIĞ-İSTANBUL-ADANA
 Uzman çavuşun babası Salih Eraslan (56), yol güvenliği nedeniyle karayoluyla düğüne gelemeyen oğlunun, Hakkari'den askeri helikopterle Elazığ'a, oradan İstanbul aktarmalı olarak uçakla Adana'ya geldiğini bildirdi. Baba Eraslan şöyle konuştu: 'Oğlum geçici görevle Hakkari'de görev yapıyordu. Daha önceden düğün davetiyelerini dağıttığımız için o yetişemeyince düğün merasimini ertelememeyi uygun gördük. Kendisi telefonla arayıp 'Ben varmışım gibi eğlenin, yokluğumu hissettirmeyin' dedi. Ama geldiğinde buruktu. Gelinin ailesiyle görüştüler, farklı bir merasim yapmamayı uygun gördük. Komutanları da kendisine üzüldüklerini ama güvenlik gerekçesiyle gecikme olduğunu söylemişler. Askeri helikopterle göndererek mağduriyetini giderdiler. Kayseri'deki evlerine geçtiler. Oğlumu geç de olsa buraya gönderen komutanlara çok teşekkür ederim. İki gün de geç gelse önemli olan sağlıklı gelmesi. Küçüklükten beri askerlik hayali vardı. Sonunda Türk Silahlı Kuvvetleri personeli oldu. Aralık ayına kadar Hakkari'de görevine devam edecek.'
 VATAN DAHA ÖNEMLİ
 Dede İbrahim Eraslan (80) ise torununun dönmesine sevindiklerini belirterek, 'Torunumla gurur duyuyorum. Düğünler ertelenebilir ama vatan daha önemlidir' dedi. Gelin Fidan Eraslan da, eşine kavuşmanın mutluluğunu yaşadıklarını, ancak eşinin askeri personel olması nedeniyle konuşmak ve basına görüntü vermek istemediklerini kaydetti. AA