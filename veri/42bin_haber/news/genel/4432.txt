Sağlık sigortası fiyatları daha uygun olacak
Eureko Sigorta Genel Müdürü Okan Utkueri sağlık sigortalarının Türkiye'deki durumunu, tamamlayıcı sağlık sigortasının bu branşa sunacağı katkıyı ve tüketicilerin elde edeceği faydayı değerlendirdi.
 Tamamlayıcı sağlık sigortası kapsamında hazırlanan özel sağlık sigortası paketlerinin prim tutarlarının daha uygun olacağına da dikkat çeken Utkueri, bu sayede vatandaşların SGK kapsamında sunulan temel sağlık hizmetiyle sınırlı kalmayacaklarını belirtti. Utkueri sözlerine şöyle devam etti: 'Sağlık hizmeti masraflarının SGK ve özel sigorta arasında paylaştırılması özel sağlık sigortası primlerini aşağı yönlü değiştirecek. Böylece düşük tutarlı primlerle özel sağlık sigortalarının sunduğu geniş sağlık hizmeti seçeneklerine ulaşmak mümkün olacak. Özellikle yatarak tedavi masraflarında önemli bir azalma olacak. Sigortalılar bunun ekonomik avantajını hissedecekler.'
 TamamlayIcI sağlık sigortası ile birlikte SGK'ya yapılan prim ödemelerinin daha çok anlam kazanacağını ve primlerin daha etkili kullanılabileceğini vurgulayan Utkueri şöyle konuştu: 'SGK ve özel sağlık sigortası bulunan vatandaşlar özel bir sağlık kurumunda tedavi gördüklerinde sigorta kapsamındaki masrafları her iki taraftan da karşılanacak. Sigortalılar, aldıkları sağlık hizmetinin kapsam dahilindeki bölümünü SGK'ya, geri kalan kısmını özel sağlık sigortası yaptırdıkları şirkete fatura edebilecekler. Böylece her iki sigortanın teminat limitlerini daha iyi yönetebilecekler.'