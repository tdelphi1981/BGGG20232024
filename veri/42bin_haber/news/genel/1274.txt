Kafeye gidiyorum tabii ki çalışmaya
İlk olarak Arjantin'de hayat bulan Şili; Meksika, Kolombiya'da hizmet veren, Urban Station, Türkiye şubesini İstanbul Maslak'ta açtı. Rahat bir kafe ortamında çalışmak isteyenler için tasarlanan ve müşterilerinden saat başı geçirilen süre için cüzi bir ücret isteyen mekanın Genel Müdürü Coşku Çobanoğlu'dan bu 'şehir istasyonları' hakkında bilgi aldık.
 PINAR HİÇDURMAZ
 pinar.hicdurmaz@aksam.com.tr
 Maslak Veko Giz Plaza'nın giriş katında hizmet veren Urban Station, çalışmak veya toplantı yapmak için gerekli tüm ofis donanım ve servisleri, farklı çalışma alanları, yüksek hızda internet ve sosyalleşme imkanı sunuyor. Şu anda Urban Station, Arjantin (ilk açılan mekan), Şili, Meksika, Kolombiya ve şimdi İstanbul'da hizmet veriyor.  
 Serbest çalışanlar, ofis kiralamak yerine mobil çalışmayı tercih edenler, girişimciler veya büyük toplantılarını ofis dışına taşımak isteyenler, kısacası dışarıda çalışmak için yer arayan herkes için ideal.
 YEME-İÇME BEDAVA
 Girişte otellerdeki gibi lobileri var. Burada bireysel çalışmak ya da ekip olarak çalışmak için düşünülmüş farklı boyutlarda masalar göze çarpıyor. Hepsinde prizler, kağıt ve kalemler var. Masanızı seçip yerleşmeye başladığınızda personeller tarafından mekanın çalışma sistemi hakkında bilgilendirilerek, Urban Station kartı için kısa bir form dolduruyorsunuz. Aynı katta bulunan açık büfeden dilediğiniz zaman kahvenizi, çayınızı ya da soğuk sandviçinizi alıp çalışmanızı sürdürebilirsiniz. Çünkü buranın en önemli özelliği orada kaldığınız süre için para ödüyorsunuz, yediğiniz içtiğiniz her şey bu paraya dahil. Saat başı 8 TL, bir saati geçtiğinizde saat başı 6 TL olarak devam ediyor.
 OTOPARK SİSTEMİ
 Aslında otopark sistemi gibi saatlik de kiralayabilir ya da aylık abonelikle avantaj da sağlayabilirsiniz. Örneğin bir gün vakit geçirmenin bedeli 30 TL, bir ayınsa 500 TL. Aylık üyelere 2 saatlik toplantı odası kullanımı da hediye ediliyor.
 BİSİKLET DE ÜCRETSİZ 
 Burada geçirdiği zaman boyunca faks, yazıcı, zarf, kağıt, kalem gibi ofis yardımcılarını da kullanabilir, kilitli dolaplara bilgisayarınızı bırakabilir ve Urban Station bisikletiyle yakındaki işlerinizi halledip işinize kaldığınız yerden devam edebilirsiniz. Evraklarınız için çıktı almadığınız sürece bu kullandıklarının hepsi saat ücretinize dahil. Çıktı için sayfa başı 50 kuruş ödemeniz gerek.
 TOPLANTI SALONLARI 
 20 kişilik ve 8 kişilik olmak üzere dört toplantı salonu ve bir seminer salonu da mekanın içinde. Önceden rezervasyon yaptırıyorsunuz ve yine ücretlendirme süre üzerinden yapılıyor. Örneğin 8 kişilik toplantı salonunun ücreti 100 TL. Toplantı odalarının açık alandan en büyük farkı, toplantınızın başında ve sonunda kahve ve kruvasan servisi yapılması. Bu servislerin haricinde telefonla istediğiniz zaman odaya servis alabilirsiniz. Onun haricinde projeksiyon, tahta ve kalemleri toplantı salonlarında var. Bunların kullanımı da ücretsiz.
 KEYFİNİ ÇIKAR
 'Farklı çalışmanın tadını çıkarın' sloganıyla hizmet veren Urban Station'da üyelik sistemiyle kartınıza yüklediğiniz saatleri bütün Urban Station'larda kullanabiliyorsunuz. Çünkü çok yakın zamanda Şişhane şubesi de açılıyor.
 KIRMIZI KUŞ ŞART
 Arjantin'den gelen direktiflere göre dekore edilen şubelerin olmazsa olmaz en büyük koşulu kırmızı kuş. İki kuştan bir tanesi kafesin dışındaki kuş, standart ofislerin dışına çıkmış çalışanı temsil ediyor. Diğeri de duvarın birinde dala tünemiş bir kuş. Bu kırmızı kuş Urban Station'ların her birinde yerel bir ressam tarafından farklı bir şekilde resmediliyor.
 PEPE URBAN
 Kafenin karakterleri arasında bir de 'Pepe Urban' var. Kravatlı çöp adam Pepe Urban, mutlu çalışanların sembolü, her şubede farklı maceraları var. 
 SOSYALLEŞMEK KOLAY
 Evden çalışmak zor. Ev ortamının rehavetine kapılabiliyorsunuz. Dışarıda kafelerde çalışmaksa dikkat dağıtıcı... Hazır ofisler de çok yalnız bir ortam. Fakat burada mobil girişimciler birbirleriyle tanışıp birlikte iş bile yapıyorlar ya da birbirlerine yardımcı oluyorlar.
 'Merhaba siz neler yapıyorsunuz?'
 Alper Rozanes / Sunumofisi (sunum tasarımı ve eğitimi) kurucu ortağı
 Bazen ofis çok kalabalık oluyor ve kendi ofisimden kaçıp buraya geliyorum. Büyük toplantılarımızı da burada yapıyoruz. Urban Station'a gelenler profil olarak birbirine çok benziyor. O yüzden burada kendimi daha rahat hissediyorum. Böyle olduğu için iletişim de daha rahat oluyor. Herhangi birinin yanına gidip 'Merhaba siz neler yapıyorsunuz?' diyebilirsiniz. Nitekim firmam için iki müşterimi burada buldum. Başka bir mekanda böyle bir şey yapamazsınız. 
 Pınar Sibirsky / 0-4 Yaş Uyku Danışmanı
 'mykundak' adında bir bloğum var. İşlerimin çoğunu buradan yapıyorum. Danışmanlık yaptığım kişilerle görüşmelerimi de bazen burada gerçekleştiriyorum. Alper ile burada tanıştık. Bloğum konusunda bana yardımcı oluyor. Mobil çalışanların buluşma noktası olarak görüyorum burayı. Hem yeni insanlarla tanışabiliyorsunuz, hem de kendinizi geliştirebiliyorsunuz.