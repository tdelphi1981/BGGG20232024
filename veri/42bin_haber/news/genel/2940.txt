Kebap ve pekmez yiyenin beyni gelişir
Beyin ve Sinir Bilim Uzmanı Doç. Dr. Serdar Dağ, zeki ve daha gelişmiş bir beyin isteyenleri karbonhidrattan uzaklaşmaya, protein ve doğal şekere davet ediyor.
 Beyin ve Sinir Bilim Uzmanı Doç. Dr. Serdar Dağ, zeki ve daha gelişmiş bir beyin isteyenleri karbonhidrattan uzaklaşmaya, protein ve doğal şekere davet ediyor. Doç. Dr. Dağ, sanatla, kitap okuyarak, sosyal faaliyetleri artırarak geliştirilen sağ lobun zekayı tetiklediğini de söylüyor.
 TÜRKAN YILMAZER
 
 İnsan yeni bir yıla girerken sağlık istiyor, huzur istiyor, mutluluk istiyor ama biraz da başarı istiyor. Başarı için de iyi çalışan bir beyin şart. Peki, beynimizi geliştirebilmemiz için yiyeceklerden yararlanabilir miyiz? 
 Doktorlar Merkezi'nden Beyin ve Sinir Bilim Uzmanı Doç. Dr. Serdar Dağ'a göre herkes genetik bir kodla ve belli bir kapasiteyle doğuyor ama besinler gelişmiş bir beyin için aracılık ediyor. 
 Kitap okuyarak, sanatla, hobilerle ilgilenerek karar verici sağ lobun geliştirilmesi halinde insanların daha zeki olacağını söyleyen Dağ, sol lobun da uygulayıcı olduğunu söylüyor. Dağ, 'İnsanın genetiğinde zeka yoksa daha zeki olmasını sağlamak mümkün değil. Ancak beyni geliştirme şansı var' diyor...
 
 ×  Beyni neler geliştiriyor?
 Beynin enerji kaynağı, glikoz, şeker ve kandır. Ancak kolesterolün düşüklüğü, damar yapısının iyi olması da beynin beslenmesini etkiler. Sağlıklı bir bireyin, okuyan, çalışan, 40-45 yaşına kadar olan insanların doğal tatlı alması lazım. Bu doğal tatlı da tahin-pekmez olabilir. Bu ürünlerin içinde beyni geliştiren, kanserle mücadelede kullandığımız, büyüme hormonu içeren bir aminoasit olan glutatyon bulunur. Dışı tamamen pekmez, içi cevizden oluşan sucuk da aynı anda kana karışarak beyindeki şeker miktarını tamamlar, beyne gıda verir ve hafızanın odaklanmasını, iyi çalışmasını sağlar. Et ve ot ağırlıklı beslenmek de beyni geliştirir. Kuru yemişler de hem antioksidan hem de protein içeriği yönünden zengindir. Bulgur da insülün direncini baskılar, aşırı şeker yüklenmesini önler. Fındık ya da fıstık gibi yağ oranı yüksek kuruyemişler yerine ceviz daha ağırlıklı yenilebilir. Kimyon gibi baharatlar mutlaka kullanılmalı. 
 
 × Kilislisiniz, orada ağırlıkla böyle besleniliyor. Peki, baklavanın bir etkisi   var mı?
 Maalesef beyin gelişimine bir katkısı yok. 'Beyne şeker gitmeli' dediğimizde kast ettiğimiz doğal şeker; yapay şekerleme değil. Antep civarında kolesterolün yüksek olmasının sebebi kebap değil, tatlıdır. Ekmeksiz, bol yeşillikli kebabın hiçbir zararı olmaz. Ama üzerine tatlı yemeyeceksiniz...
 
 × Gençler, beyin gelişimi için nasıl beslenmeli?
 Doğal yağlar, zeytinyağı ve hakiki tereyağı hormon gelişimine yardımcı olur. Gençlerde yağsız yeme ya da sağlıksız yağlarla beslenme gibi iki ayrı durum var. İkisi de doğru değil. Protein ve enerji kaynağı olarak tatlı yenmesi gerekir. Özellikle genç kızların sağlıklı olacağım diye sürekli yeşillik, salata yemesi yanlış bir beslenme metodu. Özellikle B vitamini gibi birçok vitamin ve mineral eksik alındığı için hafızayı, sinir sistemini etkiler. Uyuşma, bilinç eksikliği, elde kolda atmalar gibi belirtiler görünür. Bu yüzden genç insanların mutlaka protein ağırlıklı beslenmesi gerek. Beyin gelişimi için karbonhidratı sevmiyoruz ama şeker ve protein gerekli. Gençler spor, eğitim ve iyi beslenmeyi asla bırakmamalı. Çocuklar, gençler tahin pekmez mutlaka almalılar. Hakikisi kilo aldırmaz. 
 
 × Hafıza oyunları, bulmaca çözmek gibi aktivitelerin zekaya etkisi var mı?
 Bunlar sadece var olan hafızayı korumaya yarar. O daha ileriki yaşlar için. Gençler ise yoğun bir şekilde okumalı. Okudukça, eğitim gördükçe beyinleri gelişir. 
 
 VÜCUDU SAĞLAM TUTUN
 × Beyni kullanma kapasitemizi nasıl artırabiliriz?
 Beynin kapasitesi genetiğimizde kodlu. Ne yaparsanız yapın bunun üzerine çıkamazsınız. Bu kapasitenin de yüzde 10'unu ancak kullanabiliyoruz. Bu yüzde 10'u kullanmada da eğitim, beslenme alışkanlıkları, spor, çevre şartları ve geçirdiğiniz hastalıklar önem taşıyor. Öncelikle vücudunuzu sağlam tutacaksınız. Sağlık kontrollerinizi aksatmamalısınız. 
 × Eğitime dikkat çekiyorsunuz. Eğitimle nasıl bir fark sağlanıyor?
 İyi eğitim, beynin sol lobunu geliştirir. Ama yaratıcılık sağ lobdadır. Dahilerin hepsinin sağ lobu daha gelişmiştir. Bu yüzden sağ lobu sanatla ilgilenerek; resim, müzik, tiyatro gibi sosyal aktivitelere katılarak geliştirmelisiniz. Yaşama anlayışınız, entelektüel birikiminiz sağ lobunuzu geliştirir. Yoksa beyninizin yüzde 3'ünü kullanmış olursunuz. Zekanın yüzde 80'ini sağ lob, yüzde 20'sini sol lob belirler. Sol lob robotik, ezber olan olguları yönlendirir. Sağ lob karar verir, sol lob uygular. Bu yüzden karar verici mekanizmayı geliştirmek lazım. İki lob arasında iletişimi sağlayan sinir ağındaki geçiş hızları artırılırsa o zaman daha zeki davranma şansı olabilir. Egzersiz, çalışma, iyi bir eğitim, beslenme, spor yapma gibi etkinlikler ise bu sinir ağındaki iletişimi hızlandırır. Örneğin kabiliyeti olan bir kişi gitar çalmak istiyorsa çalışmak zorunda. Çalışmazsa o gitarı çalamaz. Kabiliyet yetmez. 
 
 ZEKİ AİLE, ZEKİ ÇOCUK
 × Normal zeka seviyesine sahip bir aileden dahi çıkar mı?
 Zor, çıkmaz. Soylarında tespit edilmemiş gizli bir zeka varsa o çıkabilir. Çünkü zeka genetiktir. Tabii bunun tahsille ilgisi yok. Ailenin çocuğunu olduğundan daha fazlası için zorlaması yanlış. Sizi geçemez. Ayrıca her geçen nesil bir öncekinden daha zeki olmuyor. Aksine öğrenmesi daha kolaylaştığı, beyinlerini zorlamadıkları için gelişimleri daha geride. Daha iyi bilgisayar kullanıyorlar ama otomatik işler yapıyor, beynini kullanmıyor. Kütüphaneye gidip sayfalar dolusu araştırma yapmak beyni geliştirir ama google'a yazıp ara tuşuna bastığında çıkan sonuçlara bakmak beyni geliştirmez. Okurken hayal ediyorsunuz. Televizyon izlemektense kitap okumayı bu yüzden tavsiye ediyoruz.
 KİLİS TAVA
 MALZEMELER: 
 - 500 gr orta yağlı kıyma      
 - 2 domates 
 - 4 adet acı sivri biber 
 - 5-6 diş sarımsak 
 - 4-5 dal maydanoz 
 - 1 çorba kaşığı acı pul biber 
 - 1 tatlı kaşığı kekik (veya zahter) 
 - 1 çay kaşığı kimyon 
 - 1 çay bardağı su
 Süsleme için: 
 - 2 domates 
 - 2 sivri biber
 YAPILIŞI: Bütün malzemeleri çok küçük doğrayın. Kıymayla birlikte karıştırın. Tuz ve diğer baharatlarını ekleyip ince bir şekilde fırın tepsisine döşeyin. Domates ve biber dilimleriyle süsleyin. Önceden ısıtılmış 200 derece fırında kızarana dek pişirin. Dilimleyerek servis yapın. 
 
 CEVİZLİ SUCUK
 MALZEMELER: 
 - 20 ceviz 
 - 1 su bardağı pekmez 
 - 1,5 yemek kaşığı buğday nişastası 
 - 1 metre ip (yorgan ipi)
 YAPILIŞI: Cevizleri yıkayın, ipe iğneyle aralıklarla dizin. Pekmezi nişastayla karıştırıp kaynatın. Ilıyınca cevizli ipi bulamaca iki kere batırıp çıkarın ve bir yere asın. Kuruyunca yiyebilirsiniz. 
 MERCİMEK KÖFTESİ 
 MALZEMELER: 
 - 1 su bardağı mercimek 
 - 1,5 su bardağı köftelik bulgur 
 - 4 bardak su 
 - Marul ve maydanoz aydanoz 
 - 7-8 dal nane 
 - 5 taze soğan  
 - Nar ekşisi 
 - 3 yemek kaşığı zeytinyağı 
 - 2 yemek kaşığı domates salçası 
 - Acı biber salçası 
 - 1 adet kuru soğan 
 - 3 diş sarımsak 
 - Tuz 
 - Kimyon 
 - Karabiber 
 YAPILIŞI: 4 bardak soğuk suya mercimekleri koyup yumuşayıncaya kadar pişirin. Altını kapatıp ince bulguru ilave edip karıştırın. Kapağını sıkı kapatıp bulgurun da şişmesini sağlayın. Yeşillikleri çok ince doğrayın. Ayrı bir kapta yağda, soğan, sarımsak ve salçayı kavurun. Mercimek bulgur karışımına ekleyip yoğurun. Yeşillikleri ve nar ekşisi ekleyip karıştırıp elinizle şekil verin. İsterseniz marulların üzerine dizip limon dilimleriyle de süsleyebilirsiniz.