Yapımı 6 yıl süren eserlerim var, sabır benim ilacımdır
İran Şahı Rıza Pehlevi'nin de dahil olduğu köklü bir ailenin bugünkü üyelerinden Abdullah İşbilir, dünyada çakmak taşı yontup heykel yapan üç kişiden biri. Aynı zamanda atölye olarak kullandığı evini ziyaret edip kendisinin ve sanatının hikayesini, kültürel geleneğini konuştuk. Çakmak taşından bir heykel için bazen yıllarca çalıştığını öğrendik.
  BARBAROS ŞANSAL
  barbarossansal57@hotmail.com
 İran Şahı Pehlevi'nin torunlarından, bazen Kızılderili bazen Zapatista misali 'duygu boylarından' ama farklı kişiliği ve yaptıklarıyla hiç de sıradan olmayan birini aktarmak için bu kez Kağıthane'deki yeni konutunda yaşayan Abdullah İşbilir'in nam-ı diğer Geronimo'nun kapısındayız. Cem TV'de yönetmenken Tarkan'dan Zülfü Livaneli'ye, pek çok kişiyi ağırladığı programları yerine bambaşka bir sohbetin arifesinde zile dayanmaktayız. 
 İşbilir, dünyadaki 3 çakmaktaşı yontu ustasından biri. Kökleri, 7 dedesinin de Cumhuriyet kurulurken Türkiye'ye geldiği İran'a dayanıyor. İçeri girip masanın başına oturduğumuzda bana armağan olarak hazırladığı Atatürk portresinin bitmesine az kaldığını görüyorum. 
 
 × Neden seninkiler İran'dan Türkiye'ye gelmişler abi? 
 Yaşamda tüm canlıların, ki buna bana göre mineraller de dahil, var olduğu topraklara bir bakıyorsun bölgesel olarak farklılıklar gösteriyorlar. Benim ailem İran Horasan'dan gelen Alevi bir aile. O bölgede var olan değerler zaten hep hoşgörü üzerine. 'Eline, beline, diline sahip ol' derler. Bu yüzden Aleviler 'canlı' değil 'can' terimini kullanırlar. Diğer dinlere başka lakaplar takamazlar. Dedelerimiz de görevli gelmişler Türkiye'ye. Atatürk onlara Gümüşhane yollarını yaptırtmış. Zaten Şah Rıza Pehlevi dedem de buraya geldiğinde Atatürk için gelmişti. Aleviler de Türk boyları oldukları için Atatürk'e neredeyse mehdi gözüyle bakarlar. Oğuzlar da bu topraklara gelirken sanat ve kültürle geldiler, bu yüzden Romalılar onlara çok saygı duymuştur. Bizlerde şiddet yoktur. Bir Alevi 'Saçlarını yol getir' diye şarkı yaptı tüm cemaat rahatsız oldu. Kadının saçı yolunur mu? Kadın candır, kadın kutsaldır. 
 
 × Terasındaki tüm bitkiler atmadığın çekirdeklerden türemiş. Karpuz kabuğundan künefe bile yapıyorsun. Demek senin yaşam felsefen de bunun üzerine ve sen evinde hiçbir şeyi çöpe atmıyorsun.
 O arada tezgaha 67 bitkiden yaptığı, özel şırasından birer bardak koyuyor ve her bitkiyi kendi bölgelerinden endemik olarak topladığının altını çiziyor. Evin her köşesi objeler, heykeller resimler ve müzik enstrümanlarıyla dolu. Kitaplarsa bu ahenkte adeta garnitüre dönüşmüş. 
 Tüm becerilerim ailemden bana yadigar. 'Olmaz' diye bir şey yoktur bizde. Kendini yarattığın iş ya da ürünle var edeceksin. İçindeki şüphe ve korkuları kaldırdığın sürece merakın ve cesaretin artacaktır, yeteneğin ışıldayacaktır. Kendine güven duyduğun sürece her şey senin elinde. Birçok insan 'nasipse', 'inşallah', 'maşallah' gibi laflar eder, oysa yaratan her şeyi zaten yaratmıştır. Ancak onun yarattıklarını kullanarak üretir insan. Kültür denen şey de zaten bunları bir araya getirerek, denge, ahenk ve uyum temelinde yükselir. Bu yüzden 'Allah'tan korkulmaz' derdi babam. 99 adı olmasının saçma olduğunu söylerdi, 'Seni yaratan severek yarattı, neden korkasın ki?' derdi hep. Kainatın tamamı onun adıdır, isim koymayın ona, cinsiyet söylemeyin asla. Farsça 'katli hak' derken Arapça 'katli haiz' diyor bu yüzden. Politik kullanılmaz Allah asla. Allah'ın yarattığını katletme gücünü kim verir ki insana, ondan daha üstün bir güce mi sahip ki insan? İşte kendi gücünü onun yarattıklarınla birleştirdiğin zaman ölümü değil yaratıcılığı anlıyor ve ürüne dönüştürüyorsun. 
 O an aklıma Bekir Coşkun ile birlikte katıldığımız, Ankara Barosu 1. Hayvan Hakları Kurultayı'ndaki bir muhafazakar milletvekilinin sözleri geliyor: 'Allah dünyayı yaratırken ikiye ayırmıştır, canlılar ve cansızlar olarak. Canlılar ise üçe ayrılır. Bitkiler, insanlar ve hayvanlar...' 
 15.000 yıllık saz kültürünün boşuna olmadığı bir kez daha kafama dank ediyor, pür dikkat dinlemeye devam ediyorum. Öyle derin ve öyle yaftasız ki kelimeler, ibadetin bir yere mahkum olamayacağını, her yerin ibadet için yeterli olduğunu bir kez daha kendimde sınıyorum. Çok geçmiyor ki hemen yanında duran yontu masasını fark ediyor ve konuya giriyorum. 
 
 HER ŞEY HATAY'DA BAŞLADI  
 × Nereden geldi aklına çakmak taşı yontmak? Çok sert bir taş ve çelikle bile çizilmiyor.
 Ateşin bulunmasının temeli bu taş. İnsanların korunmak için kullandığı silah, bıçak ve keski yaptığı bir taş. Aynı zamanda dünyanın da en eski fosillerinden. Bir dönem Hatay'a, Samandağ'a gitmiştim. İstemihan Talay kültür bakanıydı ve bir festival yaptık orada. Sonra da 4,5 yılım geçti ve bu taşla orada tanıştım. Şıh Ali dede vardı. Müzelerdeki eserlerden feyz alır ve çok daha mükemmellerini yapardı. Hırsızlıkla bile suçlanmış ama eserlerin yerlerinde olduğu görülünce özür dilenmişti. Cama benzer bir taş bulmuştum. Ali dedeye götürüp işlenip işlenemeyeceğini sormuştum. O da bana iki kişinin bu taşları birbirine vurarak şekiller ile yontular yaptığını ve işlenmesinin çok zor olduğunu anlatmıştı. Ama azmedip aldım taşı ve tam 3,5 yıl zaman verdim. Başarmıştım. Hatay'ın o hoşgörüsü enerjisi bunda en büyük etkendi. Araplar, Türkler, Kürtler ve diğerleri o kadar kardeş ve huzurlu yaşardı ki; Alevi olduğumdan gittiğimde sorardım 'Burada Aleviler var mı?' diye. 'Ayıptır bizde Alevi, Sünni, Süryani diye ayrım yapılmaz ve böyle sorular sorulmaz' diye uyarırlardı. Ama bugün çok üzülüyorum orada olup bitenlere. Hafız Esad'ın yanına da gitmiştim bir zamanlar. Cumhuriyet Gazetesi'nde çalıştığım yıllardı. Röportaja gitmiştim. Esad'ın yanında da Atatürk tablosu görünce çok gururlanmıştım ülkem adına. Gözlerim dolmuştu. Bugün Irak'ta, Libya'da, Afganistan'da, Pakistan'da yapılanların aynısı orada da yapılıyor ve bu insanlık adına utanç verici. Ama bak ABD, İran'ın başına Humeyni'yi getirdi şimdi kendi başına bela oldu...
 
 × Dönelim çakmak taşına, yoksa çakarlar bana bu röportajdan sonra. 
 Bu taşın dönüşü olmaz. Yani bir yerinden çatladığında ya küçülteceksin ya da bırakacaksın. Taşı aldığımda 'Şunu yapayım' diye düşünmem ki ben. Taşın içine girdiğime inanırım. Sabırdır asıl ilacım. 
 
 × Ne kadar sabır lazım, ne kadar sürede üretilir bir eser?
 3 yıl sürdüğünü bile görebilirisin. Taşın yapısı ile ilgili bu işler. Tabii ki görsellikle de alakalı. Çok detaylı ya da çok figürlüyse bu süre sonsuza dek uzar. Birebir insan parmağı yontmak altı ay sürüyor ama çakmak taşı tektonik olarak daha taze yani daha genç ise bu süre kısalabiliyor. El becerisi ve ritm çok önemli. 6 yıl süren eserlerim bile var.
 
 KADINLAR, ATLAR, HZ. ALİ...
 O arada sıcak çorbayı da ihmal etmiyor, ikramını esirgemiyor. Çorbanın içinde adını ve lezzetini tanımlayamadığım nice otlar ve tahıllar, her kaşıkta damağımda adeta doğayı sergiliyor; acılar, ekşiler, tatlılar, tuzlular keskin nanemsi tatlar dans edercesine bir lezzet şölenine dönüşüyor. Küçük bir mola için çatı katından dama çıkıyoruz. Sadabad'ı tepeden görmeye devam ederken taş yontuların bulunduğu çatı katındaki levha ve heykellerin hikayelerini dinliyorum. Kimi hayvanlar aleminde Yunus Emre'ye dönüşen ab-ı hayatları kimi de Afrika'daki açlığı anlatıyor. Şahmeranlar, atlar, kadınlar ve Hz. Ali rölyefleri yan yana ama birbirlerini yakmadan tezgahta birbirleriyle yarışıyorlar. Serin esen rüzgarda havadan sudan değil, gerçeklerden ve dünyadan sürdürdüğümüz sohbetin sonunda, çorbalarımızın bitişiyle tekrar alt kata dönüyoruz. Salona geldiğimizde pantomim sanatçısı Ulvi Arı da çoktan renkli kanepede yerini almış. Size bu fotoğrafları ulaştıran Uygar ise elinde eski kameralarla bağdaş kurduğu kütüphanenin önünde makineleri kurcalamakta. Geronimo, nereden bulduğunu fark edemediğim kendi makinesiyle Uygar'ı görüntülüyor. Tekrar tezgaha döndüğümüzde çelik çubukların arasında bir de çizgili mikado çöpüne benzer organik nesneyi buluyorum. O da ne? Oklu kirpi dikeni gerçekten şaşkınlık yaratıyor ve düşünmeden soruyorum; 
 
 × Nereden geldi bu buraya, ne işe yarar, bununla da mı taş yontuyorsun? 
 Hatay'da Samandağ'da buldum onu. 
 
 × Aaa orası Afrika mı, orada da oklu kirpi var mı? 
 Mağaralarla ilgili bir belgesel çekiyordum. Hatta o bölgede bir de gazete çıkarmıştım. Meydan Köy'de büyük bir mağara vardı. Herkes 'Oraya girilmez' derdi. Çok sarp bir yer, insanların çıkması da epey zor. Geçmişte içeride çok çatışmalar yaşandığı ve cesetlerin kaldığı rivayeti de var. 'Giren çıkamıyor' derlerdi. Ben de, benden olup beni var eden değerlere inanarak keşfe karar verdim.
 
 × İyi de oklu kirpinin ne alakası var bunla?
 Dur dinle, hava çok sıcaktı, ter içindeydim, gömlek bile giyilemeyecek kadar sıcaktı. Tam mağaranın kapısına geldiğimde buzdan bir duvar hissediverdim. İşte tam o anda 'hışır hışır' sesler duydum. Bir de baktım ki iki tane kirpi farklı yönlerden geliverdiler. 2-3 metre karşımda karşılıklı duruverdiler. Ben dövüşecekleri düşüncesindeyim. Önce oldukları yerde dönmeye başladılar ve üzerlerindeki ok gibi dikenleri etrafa savurmaya başladılar ve adeta çırılçıplak kaldılar. Sonra da çiftleşmeye başladılar. O saate dek mağara tabanındaki yarasa atıklarının ürettiği gazı da teneffüs etmişim ki, önce hayal gördüğümü sandım. 
 Mistik atmosferde onları rahatsız etmeden mağaranın derinliklerine ilerlemeye ve kokudan kurtulmaya karar verdim. Çıkması kolay ama inmesi zor bir yol vardı önümde. Her yanımı kontrol ederek ihtiyat içinde epey ilerledim. Eski silah ve oklar bile buldum. Belki de depremlerden dolayı oluşan çöküntülerden bir sonraki bölüme emekleyerek geçtim ve daha da ileride inanılmaz çakmak taşlarını gördüm. Bembeyaz bir mermer yapı vardı sanki beni saran. Bu dehlizlerin Suriye'ye kadar gittiği bile söylenirdi zaten. Taşları alıp zar zor tekrar mağaranın ağzına dek geldim, hemen girişteki eski hamam olarak kullanılan yerdeki su birikintisine ulaştım ve o suyla elimi yüzümü yıkadım. Daha sonra Fransa'da mağara belgeselleri yapan bir jeolog arkadaşım o suyun zamanında kutsal kabul edildiğini söyledi. İyi ki elimi yüzümü o suda yıkamışım; öyle bir huzur ve ferahlık verdi ki anlatamam. Kirpilerin oklu dikenlerini de toplayıp çıktım. Kirpiler çoktan gözden kaybolmuşlardı zaten. 
 
 40'TAN FAZLA ÜLKEDE SERGİ
 × Çok enteresan. Bayağı merak ettim şimdi, umarım kısmet olursa ben de görmek isterim orayı. Çakmak taşından daha sert bir taş var mıdır sence? 
 Zımpara falan işlemez o taşa. Bana göre en serti o. Tabii ki elmaslar falan var ama onlar kristalleşiyor.  
 
 × Kaç parça ürettin bu zamana kadar?
 72 parça yaptım. 40'tan fazla ülkede sergiledim. En son Mehmet Çelik hocanın bana açtırdığı Bahçeşehir Üniversitesi'ndeki sergideydiler. 
 Geronimo daha önce çıkardığı 4 kitabına ilaveten 'İmam Cafer'in sözü: Buyruk Üzerine' adlı bir kitabının yanı sıra bir de astrolojik cilt çıkarmak üzere hazırlıklarını tamamlamış. Belki bir gün çakmak taş teknikleri üzerine de bir kitap çıkarabileceğini söylüyor. Akşamki canlı yayından dolayı ayrılmak zorundayım, artık gitme vakti geldi. 
 Hemen karton bir kağıt çıkarıp kart bastırmanın pahalı olduğunu anlatarak küçücük bir makasla kesmeye başlıyor. Öyle maharetle kıvrımlar kesiyor ki ne yapmaya çalıştığını önce çözemiyoruz. Bittiğindeyse 2 kat olan kartonu ayırıp birini bana diğerini de fotoğraf sanatçısı arkadaşımız Uygar'a uzattığında çiftleşen güvercinler silueti olduğunu fark ediyoruz. Tüm nezaketiyle bize caddeye kadar eşlik ediyor. Yoldan geçen ilk taksiye atladığımızda koca kentin üzerine gölgeler çökerken ardımızdaki dostumuzun gölgeleri kayboluyor; sanat ve düşün gücünün ışığı bir sonraki buluşmaya dek yolumuz aydınlatıyor.
  