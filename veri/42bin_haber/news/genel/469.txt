Tavuk eti ve yumurta üretimi arttı
Türkiye Ziraat Odaları Birliği (TZOB) Genel Başkanı Şemsi Bayraktar, tavuk eti ve tavuk yumurtası üretiminin süratli bir şekilde arttığını bildirdi.
 Bayraktar, yaptığı yazılı açıklamada, 2010 yılında 1 milyon 444 bin 59 ton olan tavuk eti üretiminin 2011 yılında 1 milyon 613 bin 309 tona çıktığını, bu yılın Ağustos ayı sonu itibarıyla 12 aylık dönemde ise 1 milyon 700 bin 287 tonu bulduğunu ifade etti.
          
 2010 yılında 11 milyar 840 milyon 396 bin adet olan yumurta üretiminin 2011 yılında 12 milyar 954 milyon 686 bin adede yükseldiğini belirten Bayraktar, üretimin Ağustos ayı sonu itibarıyla 12 aylık dönemde de 14 milyar 76 milyon 473 bin adede ulaştığını vurguladı.
          
 Ağustos itibarıyla son 12 ayda kesilen tavuk sayısının 1 milyar 23 milyon 129 bin ile 1 milyarı adedi aştığına dikkati çeken Bayraktar, şunları kaydetti:
          
 ''Bu yılın Ocak-Ağustos döneminde 710 milyon 825 bin tavuk kesildi. 1 milyon 172 bin 575 ton tavuk eti üretildi. 8 aylık yumurta üretimi de 9 milyar 608 milyon 998 bin adede ulaştı. Geçen yıl Ocak-Ağustos döneminde, 650 milyon 941 bin tavuk kesilmiş, 1 milyon 85 bin 598 ton tavuk eti, 8 milyar 487 milyon 210 bin yumurta üretilmişti. Nitekim, bu yılın Ocak-Ağustos döneminde, geçen yılın  aynı dönemine göre, kesilen tavuk sayısı yüzde 9,2, üretilen tavuk eti miktarı  yüzde 8,01, yumurta üretimi ise yüzde 13,22 arttı. Bu rakamlar fevkalade önemli. Türkiye'nin kanatlı sektöründe ulaştığı boyutu gösteriyor.
          
 Çoğu ülke Türkiye'nin bir ayda gerçekleştirdiği üretim rakamını bir yılda yakalayamıyor. Ayrıca üretim son derece hızlı bir şekilde artıyor. Ağustos 2012'de, kesilen tavuk sayısı 2011 Ağustos'una göre yüzde 10,2, üretilen tavuk eti miktarı yüzde 9,1, tavuk yumurtası üretimi ise yüzde 17,2 arttı.''
          
 Türkiye'nin nüfusta 18'inci olmasına karşın, Birleşmiş Milletler Gıda ve Tarım Örgütü;nün (FAO) 2010 yılı verilerine göre, 229 milyon 969 bin tavuk sayısı ile dünyada 12'nci, 740 bin 24 ton yumurta üretimiyle 14'üncü sırada bulunduğunu bildiren Bayraktar, üretimin bu hızla devam etmesi halinde yıl sonunda yumurta üretiminin 14,7 milyar adede yaklaşacağını, tavuk eti üretiminin de 1 milyon 740 bin tonu geçeceğinin tahmin edildiğini belirtti.
          
 Yumurta üretiminin yaklaşık yüzde 30'unun ihraç edildiğini bildiren Bayraktar, bu yıl ihracat rakamlarında da önemli artış olduğunu ifade etti.
          
 Bayraktar, ihracatın yüzde 90'ını Irak'a gerçekleştiren Türk yumurta sektörünün, pazarını çeşitlendirmek için yürüttüğü çalışmalar sonucunda, İran, Azerbaycan, Birleşik Arap Emirlikleri, Libya ve Umman'a ilave olarak yakın geçmişte yumurta pazarına Avrupa Birliği ülkelerini de katmayı başardığını kaydetti.
          
 Üretim ve ihracatta bu olumlu gelişmeler yaşanırken, yem fiyatlarının da yükselmeye devam ettiğini, bir yandan büyüme yaşanırken diğer yandan maliyetlerde önemli oranda arttığını belirten Bayraktar, şu bilgiyi verdi:
          
 ''Kanatlı sektöründe 334 damızlık ve kuluçkahane, 8 bin 908 ticari etlik, 1072 ticari yumurtacı olmak üzere, toplam 10 bin 314 işletme ve 16 bin 755 kümeste üretim yapılıyor. Sektörde yaklaşık 500 bin kişi (üretici, çiftçi, esnaf, ilaç, yem, yan sanayi, nakliye, pazarlama dahil) istihdam ediliyor, 2 milyon kişi de buradan geçimini sağlıyor.
          
 Güçlü alt yapısıyla sektör, son zamanlarda gerek üretimde, gerekse dış ticarette hızlı bir ivme yakalamış olup, hızla büyümeye devam ediyor. Bugün yumurta üretimimiz 14 milyar adetlere, kanatlı eti üretimimiz ise 1,7 milyon tonların üzerine çıktı. Sektör, ihracatta da ciddi bir atılım gerçekleştirdi.''
          
 -Sektörün talepleri-
          
 Bütün bunlara rağmen sektörün hala önemli sorunları bulunduğunu vurgulayan Bayraktar, sektörün taleplerini de şöyle açıkladı:
         
 ''Özellikle birçok yem hammaddesinde dışa bağımlı olduğumuz düşünülecek olursa soya, mısır, yem katkısı gibi hammaddelerin yerli üretiminin desteklenerek, ihtiyacın ülke içinden karşılanmasını sağlayacak politikaların hayata geçirilmesi gerekiyor.
          
 Sektör yüksek maliyetli üretim yanında gelişmiş ülkelerde verilen ihracat destekleriyle karşılaştırıldığında, dış ticarette rekabet etmekte zorlanıyor. Maliyetlerin düşürülmesi ve ihracat desteklerinin rekabet edilebilir seviyeye yükseltilmesine ihtiyaç var.
          
 Damızlık konusunda büyük oranda dışa bağımlılık hala devam ediyor. Bu durum, herhangi bir ticari ambargo uygulanması veya hastalık nedeniyle karantina uygulanan ülkelerden ithalatın yapılamaması gibi durumlarda, tavukçuluk sektörünün kısa sürede darboğaza girme riskini de beraberinde getirir. Bu riski bertaraf etmek için damızlık ihtiyacının yurt içinden karşılanmasına yönelik Ar-Ge yatırımlarının yapılması gerekir.
          
 Kanatlı eti üreticilerinin örgütlenmesinin teşvik edilmesi ve 2008 yılında yürürlüğe giren sözleşmeli üretim yönetmeliği hükümlerinin hayata geçirilmesi, üreticilerimizin sorunlarını çözmesi açısından önem arz ediyor.
          
 Özellikle yumurta sektöründe tüketim azlığı ve fiyat istikrarsızlıkları nedeniyle üretim kapasitesinin tamamının kullanılamaması, başka bir deyişle, üretim planlaması yapılamaması çoğu zaman sıkıntı yaratıyor. Bu nedenle üretim kapasite artışlarının yumurta tüketimi ve ihracat miktarlarına paralel bir seyir izlemesine, arz fazlası oluşmaması için üretim planlaması yapılmasına, yurt dışı damızlık girişlerinin de bu planlamaya paralel hale getirilmesine ihtiyaç var. Devlet bu konuda etkin bir rol üstlenmelidir.
          
 Türkiye, kuş gribiyle mücadelede önemli bir başarı gösterdi. Ülkemiz için bu hastalığın her zaman risk oluşturduğu düşünülerek, mücadelenin taviz verilmeden sürdürülmesi gerekir.''
          
 AA
  