MİT'ten şoke eden başvuru!
Suriye tarafından düşürülen uçakla ilgili şoke eden gelişme.
 Milli İstihbarat Teşkilatı (MİT) Müsteşarı Hakan Fidan uluslararası hava sahasında 6 ay önce Suriye tarafından düşürülen Türk uçağında şehit olan pilotun yakınlarının avukatı Mehmet Katar’ın suç duyurusuna suç duyurusuyla karşılık verdi.
 MİT, Müsteşar Hakan Fidan hakkında soruşturma başlatan Malatya Cumhuriyet Savcıları ile avukat Katar hakkında “Planlı bir psikolojik harekâtın parçası olarak davrandığı, savaş kışkırtıcılığı yaptığı” iddiasıyla suç duyurusunda bulundu.
 Türk uçağında şehit olan Teğmen Hasan Hüseyin Aksoy’un yakınlarının avukatı Katar, uçağın düşürülmesiyle ilgili Hava Kuvvetleri Komutanı Orgeneral Mehmet Erten ve MİT Müsteşarı Hakan Fidan’ın da aralarında bulunduğu bazı kişiler hakkında ihmalden suç duyurusunda bulunmuştu. Daha sonra Malatya Savcılığı’nca MİT görevlileri hakkında izin istendiği iddiaları da basın da yer almıştı. MİT’in hem avukat Katar hem savcılar hakkında Adalet Bakanlığı’na suç duyurusunda bulunduğu bildirildi. MİT’e yakın kaynaklar, suç duyurularını doğruladılar.
 BAKANLIK VE HSYK: "ULAŞMADI"
 Adalet Bakanlığı avukat Katar, Hakimler ve Savcılar Yüksek Kurulu ise savcılar hakkında böyle bir evrakın ulaşmadığı bilgisini verdiler. Katar’la ilgili suç duyurusunu ilgili savcılık değerlendirecek. Savcılarla ilgili işlem yapılıp yapılmamasını ise HSYK karara bağlayacak.
 İŞTE SUÇ DUYURUSU
 MİT’in suç duyurusunda, avukat Katar, devlete karşı savaşa tahrik suçunu düzenleyen TCK 304 maddesi gereğince, “Türkiye Cumhuriyeti Devleti’ne karşı savaş açması veya hasmane hareketlerde bulunması için yabancı devlet yetkililerini tahrik etmek veya bu amaca yönelik olarak yabancı devlet yetkilileri ile işbirliği yapmakla” suçlandı ve şöyle denildi:
 “Suriye ile savaşın eşiğindeki bir zamanda, MİT Müsteşarlığı aleyhine kamuoyu oluşturmaya çalışarak yargı görevini yerine getirenleri etkilemeye çalışan ve yürümekte olan bir soruşturmanın gizliğini ihlal eden ve ayrıca bir MİT mensubunun adının, kimlik bilgilerinin yazılması suretiyle deşifre edilerek hedef konumuna gelmesine sebebiyet veren sorumlular hakkında da 2937 sayılı MİT kanununun 27 maddesi, 5187 sayılı Basın kanununun 19 maddesi, 5237 sayılı TCK 258- 1, 277, 288, 301, 327-1 ve 329-1 ile 3713 sayılı terörle mücadele kanunun 6 maddesi uyarınca da yasal işlem yapılması”
 Suç duyurusu dilekçesinin eklerinde haberlerin yayınlandığı gazete kupürleri, avukatın açıklamaları delil olarak gönderildi.