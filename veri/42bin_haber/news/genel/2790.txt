İşsizlik giderek artıyor
Almanya'da işsiz sayısı bir ayda 88 bin arttı.
 Avrupa’yı kasıp kavuran Euro krizinin etkileri az da olsa Almanya’da da hissedilmeye başlandı. Aralık ayına ilişkin işsizlik rakamları yükselirken işsiz kalanların sayısı 88 bin arttı. Merkezi Nürnberg şehrinde bulunan Federal İş Ajansı BA’nın konuya ilişkin açıkladığı istatistiklere göre, geçtiğimiz yılın son ayında işsizlik 0,2 oranında arttı ve Almanya’daki toplam işsizlerin sayısı 2,84 milyon kişiye ulaştı.
 Ancak BA geçen yılın toplamında işsizlik oranının 2011 yılına göre hafif bir düşüş gösterdiğini kaydetti.
 Federal İş Ajansı’na göre 2012 yılı 2011'le kıyaslandığında toplam işsizlerin sayısı 2011'e göre 79 bin kişi daha az oldu.
 Aralık ayına ilişkin işsizlik rakamlarını açıklayan BA’nın şefi Frank Jürgen, Alman ekonomisindeki gelişmelerin olumlu ancak krizin etkilerinin “görülür” olduğunu vurguladı. Uzmanlara göre de Avrupa’daki kriz son birkaç aydır Almanya’da da kendini hissettirmeye başladı.
 Almanya’daki ekonomik verilere iyimser yaklaşan HSBC Trinkaus’tan Stefan Schilbe, “Konjonktürel daralmaya rağmen iş piyasası henüz çökmüş değil.” şeklinde konuştu.
 İşsizlik rakamlarını Spiegel Online’a değerlendiren VP Bank’tan Bernd Hartmanna ise karamsar bir tablo çizdi. Hartmann’a göre işverenler yeni işçi almak yerine ekonominin hissedilir şekilde düzelmesini ve kriz sonrası taşların yerine oturmasını bekliyor.
 EURO KRİZİ AVRUPA’DA AĞIRLAŞACAK
 Öte yandan ekonomi araştırmaları yapan Ernst-Young'a göre, Avrupa’daki ekonomik kriz 2013′te ağırlaşarak devam edecek.
 Son açıklanan istatistiklere göre Euro bölgesinde işsizlik rekor düzeyde artarak 20 milyona ulaştı. Bu rakamlardaki artışa özellikle Yunanistan ve İspanya’dan gelen negatif veriler katkı sağladı.
 2010 yılında 15,9 milyon olan Euro bölgesindeki işsizlik rakamları özellikle son aylarda yükseldi. Ekim 2012′ye kadar 18,7 milyon işsizin bulunduğu Euro bölgesinde son iki aydaki işsizlik rakamları dramatik düzeyde arttı.
 Bu artış yüzde 11,7 olarak hesaplanırken, söz konusu rakamlar Euro’nun 2002′de yürürlüğe girdiği tarihten bu yana işsizlik seviyelerindeki en yüksek düzeyi gösteriyor.
 Uzmanlar krizin yeni yılda da etkisini artırarak devam edeceği tahmininde bulunuyor. 
  