'Borusan Klasik' radyosu yayında
Türkiye'nin internet üzerinden yayın yapan ilk ve tek klasik müzik radyosu Borusan Klasik yayın hayatına başladı.
Borusan Kültür Sanat'tan yapılan açıklamaya göre, "Klasik Her Yerde" sloganıyla Borusan İstanbul Filarmoni Orkestrası'nın (BİFO) efsanevi piyano ikilisi Katia ve Marielle Labeque ile verdiği "Kentin Karmaşasında İki Piyano" konseriyle yayın hayatına başlayan radyo istasyonuna, www.karnaval.com internet sitesi üzerinden, iPhone App Store ve Blackberry App World'de yer alan Karnaval isimli uygulamadan ulaşılabilecek. 
Borusan Kültür Sanat ile Karnaval.com işbirliğiyle hayata geçirilen ve 7 gün 24 saat klasik müzik yayını yapacak "Borusan Klasik" sayesinde herkes evde, yolda, ofiste, okulda, dilediği her yerde klasik müziğe ulaşma imkanına sahip olacak. 
DENEYİMLİ EKİP 
Radyo, klasik müzik radyo yayıncılığı alanında deneyimli ekibinin hazırladığı programlarla, klasik müzik sevenlerin vazgeçilmezleri arasında yerini almayı amaçlıyor. 
Türkiye'nin önde gelen radyo kanallarını bünyesinde barındıran dijital radyo platformu Karnaval.com üzerinden yayın yapan "Borusan Klasik", sitenin geniş içeriği sayesinde dinleyicilere klasik müzik dinlerken çalan eserin bestecisinin yaşamından yorumcusuna, eserlerle ilgili notlardan fotoğraflarına kadar zengin içeriğe de ulaşma imkanı sunuyor. 
Açıklamada görüşlerine yer verilen Borusan Kültür Sanat Genel Müdürü Ahmet Erenli, temeli yaklaşık 1 yıl önce atılan Borusan Klasik projesini hayata geçirmekteki en önemli motivasyonlarının Türkiye'de klasik müzik radyo yayıncılığı alanındaki eksiklik olduğunu belirtti. 
Erenli, İstanbul'da bilet alarak konsere gelen yaklaşık 30 bin klasik müzik dinleyicisi olduğunu aktararak, Biliyoruz ki, konserlere gelemediği halde klasik müziği seven veya sevme potansiyeli olan bir genç nüfus da var. Bu nedenle gerek Borusan Klasik'in yayın yaptığı platformla gerekse programlarımızla, hayatında bu türü hiç dinlememiş veya konserine gitmemiş insanlara ulaşarak klasik müzik sevgisini yayma şansımız olacak ifadelerini kullandı.