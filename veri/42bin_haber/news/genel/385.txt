Suriyelilere ne kadar harcandı?
Başbakan Yardımcısı Atalay, Suriye'den gelenler için Türkiye'nin 380 milyon lira harcadığını, ancak uluslararası camiadan ciddi bir katkı göremediklerini söyledi.
 Atalay, Hatay Havaalanı'nda Adalet Bakanı Sadullah Ergin ve Hatay Valisi Mehmet Celalettin Lekesiz ile birlikte düzenlediği basın toplantısında, sığınmacı olarak gelen Suriyeliler ile ilgili bazen gereksiz değerlendirmeler yapıldığını, mevcut bilgileri tam olarak paylaşıp, kamuoyuna duyurulmasını istediğini ifade etti.
 Başbakan Yardımcısı Beşir Atalay, ''Suriye'den gelen vatandaşlar için Türkiye olarak ciddi harcamalar yaptık. Şu ana kadar yaklaşık 380 milyon liralık harcama yaptık. Uluslararası yardım kabul çağrısında da bulunduk. Nisan ayında Dışişleri Bakanlığımız bu çağrıyı yaptı, ama uluslararası camiadan ya da kuruluşlardan ciddi bir katkı veya yardım aldığımızı söyleyemeyiz'' dedi.
 Atalay, Türkiye'nin Suriye ile 910 kilometrelik sınırı bulunduğunu ve Suriye'nin Türkiye'nin en uzun sınırı olan komşusu olduğunu belirterek, ''Bugün itibariyle Türkiye'de bulunan, sığınmacı olarak gelmiş Suriye vatandaşı sayısı 102 bin 350'dir. Değişik zamanlarda daha fazla geliş olmuş, ama bunların bir kısmı geri dönmüştür. Bugüne kadar 145 bin 718 kişi sığınmacı olarak gelmiş, bunların 43 bin 368'i geri ülkesine dönmüştür'' diye konuştu.
 Türkiye'yi 15 bölgeye ayırdık
 Atalay, Hatay Afet ve Acil Durum Yönetim Merkezi'nin temel atma töreninde yaptığı konuşmada, Türkiye'nin afet riski altında bir ülke olduğunu ifade ederek, ''Özellikle deprem riski en yüksek, ama diğer afetlere de değişik zamanlarda açık bir ülkeyiz'' dedi.
 Türkiye'yi 15 bölgeye ayırdık. Her bölgede afet riski büyüklüğü göz önüne alınarak, gerekli projektörler yapılarak, yeterli bütün lojistik, depolarda hazır olacak. Bölgelerimizdeki depolarda yeterince, çadır, battaniye, arama kurtarma ekipleri için en zaruri malzemeler, aydınlatma, ısıtma araçları, o anda hangi en acil malzeme gerekiyorsa onların hepsi orada hazır olacak.''
 Depolarda konteyner stoku bulundurulacağını da kaydeden Atalay, ''Çadır üretiminde 65 bine ulaştık. İnşallah Türkiye geneli hazır çadır bulundurma stokumuz, yıl sonuna kadar 100 bine ulaşmış olacak. Bütün malzemeleri de buna göre hazırlıyoruz'' dedi.
 AA