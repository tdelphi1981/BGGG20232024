Sümela'daki 'Gül' freskleri temiz çıktı
TRABZON Sümela Manastırı'ndaki bir freskteki havarinin, Cumhurbaşkanı Abdullah Gül'e benzediği iddiaları üzerine başlatılan inceleme tamamlandı.
 Gürkan ATA / TRABZON
 Bir süre önce eşiyle Sümela Manastırı'nı ziyaret eden ve buradaki Hazreti İsa ile havarilerinin fresklerinden birinin Cumhurbaşkanı Gül'e benzediğini düşünen Fatih Doğan, fotoğrafı Cumhurbaşkanı Gül'e göndermiş ve 'Bir havari figürü eşimin dikkatini çekti. Bu havaride suretinizin kullanıldığını gördük' iddiasında bulunmuştu. Fatih Doğan'ın iddiası üzerine Cumhurbaşkanlığı Genel Sekreterliği, Kültür ve Turizm Bakanlığı'ndan konunun incelenmesini istedi. Bunun üzerine de Kültür Varlıkları ve Müzeler Genel Müdürlüğü, Trabzon Valiliği Kültür ve Turizm Müdürlüğü ile Trabzon Rölöve ve Anıtlar Müdürlüğü'ne yazı yazarak konunun incelenmesi talimatını verdi.
 SADECE ALGI YANILMASI
 Sümela Manastırı'ndaki freskler üzerinde incelemelerde bulunan arkeologlar, 9'uncu yüzyıldan 17'nci yüzyıla kadar yapıldığı belirlenen fresklere hiçbir müdahalede bulunulmadığını tespit etti. Trabzon İl Kültür ve Turizm Müdürlüğü yetkilileri ise benzerliğin algı yanılmasından kaynaklandığını söyledi.
  