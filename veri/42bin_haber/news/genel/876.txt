Mescid-i Nebevi yenisi için yıkılacak
Suudi Arabistan'ın, kutsal kent Medine'de Hz. Muhammed'in kabrinin de içinde bulunduğu Mescid-i Nebevi'yi yıkarak, yeniden inşa edeceği ileri sürüldü.
 Rus televizyonu Russia Today'in internet sayfasındaki habere göre, Mescid-i Nebevi'yi genişletme çalışmalarına ac ziyaretlerinin bittiği kasım ayının sonunda başlanacak. Mescid-i Nebevi'nin yerine yapılacak dev cami için 6 milyar dolar harcanacak. Ancak 1.6 milyon kişi kapasiteye sahip olacak dev cami için uzmanlar endişelerini dile getiriyor. Mescid-i Nebevi'nin içinde bulunan Hz. Muhammed'in kabrinin, genişletme çalışmaları sırasında zarar görebileceği belirtiliyor. Mescid-i Nebevi'de aynı zamanda Hz. Ebubekir ve Hz.Ömer'in kabirleri de yer alıyor. Suudi yetkililere göre, artan hacı sayısı nedeniyle genişletme yapılması gerekiyor. Halen Mekke ve Medine'yi her yıl ziyaret eden 12 milyon hacı sayısının 2025'te 17 milyona çıkacağı, ancak kutsal mekanlarının bugünkü şekliyle ihtiyaca cevap veremeyeceği dile getiriliyor. Washington merkezli Gulf Institute'un araştırmasına göre de, son 20 yılda Mekke ve Medine'deki tarihi eserlerin yüzde 95'i yıkılarak yerine yeni binalar yapıldı. Suudi Arabistan, 2002 yılında da Osmanlı döneminde Kabe'yi korumak amacıyla inşa edilen Ecyad Kalesi'ni yıkmış ve yerine lüks oteller inşa etmişti.
 
  