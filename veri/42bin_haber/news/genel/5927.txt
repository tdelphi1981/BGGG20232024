'Taşeron işçiler için kapsamlı çalışma yapılıyor'
Çalışma ve Sosyal Güvenlik Bakanı Faruk Çelik, taşeron işçilerin kıdem tazminatı, fazla çalışma, yıllık ücretli izin, ücretlerini tam ve zamanında alamama gibi problemlerinin çözümüne dönük kapsamlı bir çalışma yürütüldüğünü bildirdi.

Çelik, BDP Bitlis Milletvekili Hüsamettin Zenderlioğlu'nun sonu önergesine verdiği yanıtta, Türkiye genelinde kamu kurum ve kuruluşlarına bağlı olarak tescil edilen alt işverenler tarafından bildirilen (çalıştırılan) toplam sigortalı sayısının 8 bin 532 olduğunu ifade etti. 
Tüm iş yerlerinden olduğu gibi alt işverenliklerce istihdam edilen işçiler tarafından da Bakanlığa intikal eden, iş mevzuatını ilgilendiren konularda ihbar ve şikayet başvurularının yapıldığını belirten Çelik, bu başvurular hakkında gerekli teftiş ve incelemelerin yapıldığını, inceleme sonuçlarına göre gerekli işlemlerin yapılması için düzenlenen rapor ve eklerinin ilgili müdürlüklere gönderildiğini kaydetti. 
Yapılan denetimlerde, mevzuat hükümlerine muhalefet ettiği tespit edilen işverenler hakkında idari yaptırım hükümlerinin uygulandığını aktaran Çelik, Bakanlığımızca, alt işveren işçilerinin kıdem tazminatı, fazla çalışma, yıllık ücretli izin, ücretlerini tam ve zamanında alamama gibi problemleri olduğunu bilinmekte olup bu sorunların çözümüne dönük kapsamlı bir çalışma yürütülmektedir ifadelerini kullandı.