Yarış köprüden havaya sıçradı
Bir ay önce köprü ve otoyollar için kapışan iş dünyasının devleri, şimdi de üçüncü havalimanında kozlarını paylaşacak. Koç, Sabancı, TAV, Limak, Alarko gibi şirketler 7 milyar euroluk ihale için hesap-kitap yapmaya başladı
  
 ESİN GEDİK / İSTANBUL
 Ulaştırma Bakanlığı'nın 3 Mayıs'ta yapacağı 3. havalimanı ihalesinin şartnamesi, havayolu şirketleri ve ortaklarının ihaleye girişini yasaklıyor. Bu karar yabancı şirketlerin 'ortak olalım' diyerek kapısını çaldığı Türk Hava Yolları'nın (THY) önünü kapattı. Kulislerde THY'nin ihaleye katılmak için yabancı şirketlerden konsorsiyum kurma teklifi aldığı bu şirketlerden birinin de Çinli olduğu konuşuluyor. 
 ATLASJET'in sahibi Ali Murat Ersoy tarafından kurulan ve birçok farklı şirketi bünyesinde toplayan AIC Holding, İtalya'nın önde gelen inşaat şirketlerinden One Works ile kuracağı konsorsiyumla İstanbul'da yapılması planlanan 3.havalimanı ihalesine gireceğini açıklamıştı. AIC Holding ve One Works'un, bu havalimanı için yapılacak olan metro hattı ihalesine de girmeyi istediği ve havalimanı ile metro ihalelerini tek pakette sunacağı da biliniyordu. Ancak AIC Holding Başkanı Murat Ersoy, 'Şartnameye konan maddeler bizi etkilemiyor, ihaleye katılacağız' bilgisini verdi.
 YOLCU BAŞINA 5 EURO
 ŞARTNAMEDE İstanbul Üçüncü Havalimanı'nda işletmeciye verilecek 12 yıllık yolcu garantisi gelirlerinin toplam değeri 6.3 milyar euro olarak belirlendi; yıllık gelir garantinin altında kalırsa fark işletmeciye ödenecek, üzerinde olursa Devlet Hava Meydanları İşletmesi'ne (DHMİ) gelir kaydedilecek.
 KONSORSİYUMDA İŞLETMECİ ŞARTI VAR
 ŞARTNAME ihaleye katılacak şirketlerin özelliklerini net bir şekilde ifade ediyor. 
 l İHALEYE katılacak şirket ya da Ortak Girişim Grubu'ndaki (OGG) bir şirketin son beş yılda toplam gelen-giden yolcu gerçekleşmesi asgari 30 milyon yolcu olan uluslararası havalimanı veya tek bir havalimanı bünyesinde toplam büyüklüğü asgari 300 bin metrekare olan 30 milyon yolcu ortalamalı terminal binası işletmiş olması şartı aranacak.   
 l ŞİRKET veya OGG'nin, son beş yılda, tek sözleşmede asgari 250 milyon euro tutarında, otoyol, devlet yolu, köprü, tünel, pist, apron, taksi yolu yapı gerçekleşmesi veya tek bir sözleşmede toplam 300 bin metrekarelik 5 yıldızlı otel veya AVM yapmış olması veya 300 milyon euro yatırım şartlı uluslararası havalimanı işletmeciliği için gerekli alt-üst yapı tesisi olan havalimanı veya terminal binası yapmış olması gerekecek. 
 l İHALEYE katılacak firmaların son üç yıldır kesintisiz faaliyette bulunması ve ortak girişim grubu (OGG) olarak katılımlarda OGG'nin maksimum üç ortaklı olmasının yanı sıra şu şartlar getiriliyor. OGG'de iş deneyim belgesine sahip bir ortak bulunacak; bu ortağın payı en az yüzde 51 olacak ve bu pay en az üç yıl korunacak; pay devri için bakan onayı aranacak. 
  l Havayolu şirketleri ile bu şirketlere yüzde 10'un üzerinde ortak olanlar ihaleye katılamayacak.
 'İstanbul'u kaybedemeyiz'
 İHALEYE Atatürk Havalimanı'nı işleten TAV da katılacak. TAV'ın CEO'su Sani Şener 'Bizim için önemli bir ihale, İstanbul'u kaybetmek istemeyiz' demişti. İhaleye Sabiha Gökçen'i işleten Limak'ın yanı sıra Sabancı Holding, Alarko Holding, IC Holding, Adalı Holding gibi Türkiye'nin önde gelen şirketlerinin katılması bekleniyor. Net Holding de üçüncü havalimanı için hesap yapmaya başlayan bir diğer firma.  