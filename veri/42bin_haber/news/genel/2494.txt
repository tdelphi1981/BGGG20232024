"O korkunç bir an..."
Hürriyet Dünyası'nın yılbaşı kutlamasında sahne alan pop müzik sanatçısı Yaşar, konser öncesindeki hazırlık sürecini Hilal Meriç'e anlattı.
Yaşar, konsere nasıl hazırlandığını şu sözlerle aktardı: 
"Kimseyle konuşmamakla başlarım ben, küçük notlarla bilgi edinir o gün dinleyenlerim. Ne TVde ne de radyoda konserimle ilgili yönlendirme yapmam. Sürprizi bu, sesimi ilk o gün orada olanlar duymalı Dünyadan bihaber geçer günün devamı konsere kadar, bunun için çabalarım. 
Soundcheck öncesi kimse duymasın isterim tıpkı yeni gelini görmeyen damat gibi 4-5 saat önce geldiğim konser alanına alışır, her şeyin 'bence tamam' olduğunu bilmek isterim. 
Konuşmam dedim ama sohbetlerimiz olur hem de müzik dışında, bol kahkahalı...  Olabildiğince uzaklaşsın diye beynimiz, komik anılara yer veririz. Müzik ister istemez sohbete dahil olur ama yine de bizimle, konserle değil, bizim dışımızdaki konserler, yeni çıkan sanatçıların albümleri..." 
"O YALNIZLIK ANI KORKUNÇ BİR ŞEY" 
Konsere 20 dk kala 
Üzerime giyerim sahne kıyafetimi. Bez parçası değil bu kıyafet dediğim daha ruhani bir şey! Sonra içsel hazırlanma sürecimde kimse kulise girmesin isterim, bu eşim de olsa, annem de.. 
Sahneye giden adımlarda ise ellerini sıkarım yanından geçtiğim güvenliğin, seyircilerin, sahneye yakın herkesin. Bunu sadece bir el sıkma değil temas olarak görür, güç alırım her elini sıktığım kişiden. İhtiyacım var onlara, insan sıcaklığına çünkü sahneye çıktığınızda yalnızsınız. O yalnızlık anı korkunç bir şey! Yalnızlık bir süre devam eder ta ki yalnız olmadığını hissettirene kadar seyirci. Bu bir şarkı da sürebilir, 3-4 şarkı da sürebilir...