Başkent'te şüpheli araç alarmı
Anayasa Mahkemesi'nin yanına bırakılan lüks araç polisi alarma geçirdi
 Anayasa Mahkemesi Başkanı Haşim Kılıç'ın kaldırılması talimatını verdiği otomobilin içinde kablo ve 1 adet boş bidonun olması nedeniyle bölgeye bomba uzmanı istendi. Emniyetin bomba uzmanı köpeği 'Nort' tarafından incelenen araç, boş çıktı. 
 
 Olay, sabah saatlerinde İncek'te bulunan Anayasa Mahkemesi önünde gerçekleşti. Anayasa Mahkemesi Başkanı Haşim Kılıç, park yasağına rağmen üç gündür mahkemenin hemen yanında olduğu belirtilen şüpheli aracın kaldırılmasını istedi. İhbar üzerine olay yerine polis ekibi sevk edildi.
 Otomobili plakadan sorgulayan karakol ekipleri, aracın kime ait olduğunu belirledi ancak şahsa ulaşamadı. Bunun üzerine gerekli işlemlerin yapılması için olay yerine trafik ekibi çağrıldı. Haşim Kılıç'ın korumaları çalışmaları takip etmek için aracın yanına indi. Terörle Mücadele ekipleri de her ihtimale karşılık araçta inceleme yaptı. Yapılan inceleme sırasında otomobilin arka koltuğunda bir adet boş bidon ve kablo olduğu görüldü. Bunun üzerine mahkeme önüne bomba uzmanı istendi.
 NORT İNCELEME YAPTI
 Kısa sürede olay yerine gelen bomba uzmanı hemen çalışma başlattı. Şüpheli otomobili bomba uzmanı 'Nort' isimli köpek inceledi. Nort, otomobilin tamamını hassas burnuyla kokladı. Yapılan inceleme sonucunda araçta herhangi bir olumsuzluğa rastlanmadı. Bomba uzmanı, hassas burun 'Nort'u polis aracına götürdü.
 KILIÇ'IN KORUMALARI CEP TELEFONUYLA KAYDETTİ
 Şüpheli araç çekici yardımıyla otoparka götürülmek üzere bulunduğu yerden kaldırıldı. Kılıç'ın korumalarının da yaşananları cep telefonuyla kaydettiği görüldü. CİHAN