Mısır ve İstanbul Borsaları'ndan yatırım atağı
Mısır Borsası (EGX) Başkanı Muhammed Umran gelecek Aralık ayında Kahire'yi ziyaret etmesi planlanan Türk heyetiyle İstanbul Menkul Kıymetler Borsası (İMKB) ve EGX arasında gerçekleşecek ortak işlem konusunu görüşeceklerini açıkladı.
 Umran AA muhabirine yaptığı açıklamada, iki ülke pazarının ortak işlem ve yatırıma hazır olması nedeniyle Türkiye'yi seçtiklerini belirterek geçtiğimiz Haziran ayında da EGX ile İMKB arasında bu alanda bir anlaşma imzalandığını vurguladı.
          
 Türk yatırımcıların Mısır Borsası için önemli olduğunu ve borsanın cazibesini daha da artırdıklarına işaret eden Umran ''Türk yatırımcılar EGX'te, Mısırlılar da Türk hisse senetleri üzerinde işlem yapabilecekler'' dedi.
          
 Mısır Finans ve Yatırım Araştırmaları Derneği Başkanı Muhsin Adil ise AA muhabirine yaptığı açıklamada, EGX'deki menkul kıymetlerin İMKB'deki yatırımcılar tarafından değerlendirilmesinin önemine işaret ederek, atılan bu adımın Mısır piyasasının likidite hacmine olumlu katkıları olacağını söyledi.
          
 Adil, Mısırlı ve Türk yetkililerin yeni yatırım fırsatları yaratmak ve likidite hacmini artırmak için hisse senetleri ve diğer menkul kıymetlere ait ortak endeks belirlemeleri gerektiğini belirtti.
          
 Ekonomi uzmanı Ahmed İbrahim ise ''Türk yatırımcıları Mısır Borsası'na çekmek önem arz etse de Mısır ekonomisinin içinde bulunduğu şu durumda, Mısır'dan fon çıkışını engellemek için aracı şirketlerin yabancı hisse senetleriyle işlem yapmasını sağlayacak mekanizmaların oluşturulması gerekiyor'' dedi.
          
 EGX, 25 Ocak Devrimi'nden bu yana yabancı yatırımcıların yaptığı satışlar nedeniyle likidite eksikliği çekiyor.
          
 AA
  