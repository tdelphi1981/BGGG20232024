Prens'in sponsoru olan Aydoğan halka açılıyor
Aydoğan A.Ş. Formula yarışlarında Gold City markasıyla Danimarka Prensi'ne sponsor olarak Avrupa'ya açılmıştı. Bugün ise hisselerini halka arz ediyor...
 Borsanın son üyesi Türkiye'de yüzlerce yabancı yatırımcıyı ev sahibi yapan Aydoğan A.Ş. olacak. Sermayesinin yüzde 14.18'ini halka arz edecek olan Aydoğan, halka arz geliriyle turizm ve gayrimenkulde büyümeyi hedefliyor. Müşterinin, otel dairesini satın alarak, gelir elde etmesine olanak tanıyan 'Condominium Sistemi'ni Türkiye'de ilk uygulayan firma olarak biliniyor. Aydoğan, Danimarka ve İrlanda'da sistemin büyük ilgi görmesiyle, bu ülkelerin ileri gelen birçok siyasetçisi ve önemli işadamının Türkiye'de ev sahibi olmasını sağladı. 
 ŞİRKET, Gold City markası ile Formula yarışlarında Danimarka Prensi'nin sponsoru olunca, Avrupa piyasalarında ismi son derece önemli bir noktaya ulaştı. Avrupa'da baş gösteren kriz sonrasında rotayı  Rusya'ya çeviren şirket, dev Rus şirketin CEO'larının ve sahiplerinin Alanya'dan ev sahibi olmasını sağladı. 
 SON dönemde ise Amerikan sistemiyle 25 ülkede proje pazarladı.
 Ev alanlar hisse de alacak!
 50 milyon lira sermayesini, halka arzla birlikte 55 milyon liraya çıkaracak olan şirket, Gedik Menkul tarafından 22-23 Kasım'da (bugün ve yarın) 
 tahtadan satış yöntemiyle halka açılacak. 4.00-4.80 liradan satışa çıkacak olan şirket, 7.8 milyon adet hisse satışı yapacak. Şirketin Yönetim Kurulu Başkanı Kerim Aydoğan 'Halka arzın katacağı ivme ve Mütekabiliyet Yasası, Aydoğan A.Ş.'nin büyümesine katkı sağlayacak' dedi. Hisse satışına yabancıların yoğun ilgi gösterdiğini söyleyen Aydoğan 'Daha önce ev alan Danimarka, Norveç, Arap ülkeleri, Rusya, Kazakistan'dan yatırımcılar şimdi de hisse senetlerimizi alacaklar' dedi.
 Sermaye 8 yılda 10'a katlandı!
 AYNI zamanda Alanya Ticaret Odası Başkanı da olan Aydoğan A.Ş. Yönetim Kurulu Başkanı Kerim Aydoğan, Gold City turizm kompleksinin inşaatına başladıklarında sadece 26 bin 500 euro sermayeleri olduğunu, sekiz yılda ise bu rakamı 200 milyon euroya çıkardıklarını kaydetti.
  