Kasım ayında sanayide ciro yüzde 19 arttı
Geçen yılın Kasım ayında sanayide ciro yüzde 19, sipariş ise 20,2 arttı.
 Türkiye İstatistik Kurumu (TÜİK) Kasım ayına ait Sanayi Ciro ve Sipariş Endeksleri'ni açıkladı. Sanayi Ciro Endeksi, 2012 yılı Kasım ayında bir önceki yılın aynı ayına göre yüzde 19 arttı. Sanayinin alt sektörleri incelendiğinde, 2012 yılı Kasım ayında, bir önceki yılın aynı ayına göre; madencilik ve taşocakçılığı endeksi yüzde 2,8; imalat sanayi endeksi ise yüzde 19,7 arttı. Ana sanayi grupları sınıflamasına göre 2012 yılı Kasım ayında en yüksek artışı dayanıklı tüketim malı imalatı gösterdi. İmalat sanayi alt gruplarında en yüksek artış makine ve ekipmanların kurulumu ve onarımı imalatında gerçekleşti. İmalat sanayi alt sektörlerinin 2012 yılı Kasım ayında 2011 yılı aynı ayına göre yüzde değişim oranları incelendiğinde, en yüksek artış oranı yüzde 172,8 ile makine ve ekipmanların kurulumu ve onarımı imalatında gerçekleşti. Bunu yüzde 76,6 ile bilgisayarların, elektronik ve optik ürünlerin imalatı takip etti.
 SANAYİDE SİPARİŞ YÜZDE 20,2 ARTTI
 Sanayi Sipariş Endeksi, 2012 yılı Kasım ayında bir önceki yılın aynı ayına göre yüzde 20,2 arttı. Ana sanayi grupları sınıflamasına göre 2012 yılı Kasım ayında en yüksek artışı dayanıksız tüketim malı imalatı gösterdi. İmalat sanayi alt gruplarında en yüksek artış temel eczacılık ürünlerinin ve eczacılığa İlişkin malzemelerin imalatında gerçekleşti. Sipariş endeksinin 2012 yılı Kasım ayında 2011 yılı aynı ayına göre yüzde değişim oranları incelendiğinde, en yüksek artış oranı yüzde 129,1 ile temel eczacılık ürünlerinin ve eczacılığa ilişkin malzemelerin imalatında gerçekleşti. Bunu, yüzde 126,8 ile diğer ulaşım araçları imalatı takip etti.
 CİHAN
  