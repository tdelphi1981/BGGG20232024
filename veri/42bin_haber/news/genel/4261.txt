Ve 'anadil' mahkeme salonunda
Meclis'te olaylı oturumla kabul edilen tasarı yürürlüğe girmeden anadil krizi çözüldü. İlk Kürtçe savunmayı eski Batman Belediye Başkanı Atalay yaptı
 Yargıda bir ilk daha... Yüzlerce kişinin tutuklu olduğu KCK davalarının kilitlenmesine neden olan 'anadil'  sorunu çözüldü. Diyarbakır'da görülen KCK/TM ana davasında 108'i tutuklu 175 sanığın yargılanmasına dün yapılan duruşmayla devam edildi. Anadilde savunma ile ilgili tasarının Meclis'te kabul edilmesinin ardından duruşma salonunda da bir ilk yaşandı. Batman eski belediye başkanı Nejdet Atalay savunmasını Kürtçe yaptı. Atalay'ın Kürtçe savunması tümüyle kayıt altına alınırken, yasa tasarısı Resmi Gazete'de yer almadığı için Atalay'ın tercümanlığını avukatı Mustafa Yıldız yaptı. 
 SÜRE KISITLAMASINA TEPKİ
 Kürtçe savunma sırasında mahkeme başkanı ile sanık avukatlarından eski Diyarbakır Barosu Başkanı Avukat Mehmet Emin Aktar arasında kısa süreli bir tartışma yaşandı. Mahkeme Başkanı, Nejdet Atalay'dan savunmasını özet halinde geçmesini isterken, Aktar buna karşı çıktı. Emin Aktar, müvekkilinin 3 yıldan sonra ilk defa anadilinde savunma yapacağını ve burada süre kısıtlamasının olmaması gerektiğini savundu. Avukat Aktar, duruşmanın anadilde savunma yasa tasarısının Resmi Gazete'de yayımlanması sonrasına ertelenmesini talep etti.
 İKİ BAŞKANA TAHLİYE
 Van'da görülen KCK duruşmasında 2 Başkan'a tahliye... Duruşmada savcı, tüm sanıklar için 'tutukluluk halinin devamını' istedi. Mahkeme Heyeti ise mevcut delillerin değerlendirilmesi ve cezaevinde geçirdikleri süreyi göz önünde bulundurarak Edremit Belediye Başkanı Abdulkerim Sayan ve Özalp Belediye Başkanı Murat Durmaz'ın tahliyesine karar verdi.