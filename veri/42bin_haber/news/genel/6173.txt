Hülya Koçyiğit uyaracak
Sanatçı Hülya Koçyiğit, bir kamu spotunda, takviye edici gıdaları ilaç olarak gösteren yanıltıcı reklam ve tanıtımlara karşı vatandaşları uyaracak.
Gıda, Tarım ve Hayvancılık Bakanlığı'nın takviye edici gıdalar konusunda hazırladığı kamu spotu, Radyo Televizyon Üst Kurulu'nca onaylandı. RTÜK tarafından yayın kuruluşlarında zorunlu yayın olarak yer almasına karar verilen spot, Bakanlık tarafından ilgili kuruluşlara gönderilecek. 

Bakanlık ve Türkiye Perakendeciler Federasyonu tarafından hazırlanan spotta, bir televizyon programına konuk olan ünlü oyuncu Koçyiğit, takviye edici gıdalar konusunda uyarıda bulunuyor. Koçyiğit, spotta izleyicilere, şöyle sesleniyor: 

Takviye edici gıdalar adı üstünde gıdadır, asla ilaç değildir. Gıda takviyesi zayıflatmaz, hastalıkları tedavi etmez. Gıda takviyesini ilaç olarak gösteren yanıltıcı reklam ve tanıtımlara kanmayın. 
  
"TAKVİYE EDİCİ GIDA TAKİP SİSTEMİ"  

Bakanlığın internet sitesinden görüşe açılan Takviye Edici Gıdaların İthalatı, Üretimi, İşlenmesi ve Piyasaya Arzına İlişkin Yönetmelik taslağının bu ay içerisinde bazı küçük değişiklikler yapılarak yürürlüğe girmesi öngörülüyor.
 
Taslağa göre, takviye edici gıdaların ithalatı, üretimi, işlenmesi ve piyasaya arzı için yeni kriterler getirilecek. Gıda takviyelerinin uygunluğunu Gıda Tarım ve Hayvancılık Bakanlığı, sağlık bakanlığı ve üniversitelerin ilgili bölümlerinin temsilcilerinden oluşan komisyon değerlendirecek.
 
Taslak düzenlemeye göre, üretici ve ithalatçı firmalar, satışa sunulacak ürünün numune analizini yaptırdıktan ve komisyonun uygun görüşünü aldıktan sonra Bakanlıktan onay alabilecek. Onay sürecinden sonra satışa çıkacak takviye edici gıdalar, sadece ithalatçı ve üreticinin kendi satış yerinde ya da bayilik sözleşmesi yaptığı işletmelerde satılabilecek.
 
Bakanlık, gıda takviyelerinin denetimini kuracağı Takviye Edici Gıda Takip Sistemi ile sağlayacak. Bu sistem sayesinde, takviye edici gıdaları üreten, işleyen, ithal eden, dağıtımını ve piyasaya arzını yapan işletmeler her noktada takip edilecek. 

Yönetmelik taslağında internet üzerinden yapılan satışlara kayıt zorunluluğu getiriliyor. İnternet üzerinden satış yapmak isteyen firmalar, ancak Bakanlıktan izin aldıktan ve bakanlığa alan adı/URL adreslerini verdikten sonra satış yapabilecek. Böylece normal beslenmeyi takviye amacıyla üretilen gıda takviyelerinin, internet üzerinden tüketiciyi yanıltıcı reklam ve tanıtımlarla satışı engellenmiş olacak. 

Takviye edici gıda üreten işletmeciler ayrıca işletme büyüklüğüne bakılmaksızın iş yerlerinde gıda mühendisi, ziraat mühendisi (gıda bölümü), kimya mühendisi veya kimyager olmak üzere en az bir kişi çalıştıracak.

 
  
  
 