Esenyurt mağduru 100 bin kişi çözüm için 11 Şubat'ı bekliyor
İflas erteleme talebinde bulunan Ukra İnşaat'la birlikte gözler Esenyurt'a çevrildi. 2 yıldır imar sorunu nedeniyle dara düşen firmalar 11 Şubat'ta yapılacak meclis toplantısını bekliyor. Ukra'nın patronu Atilla Yavuz ise 'Müşterilerimiz için karizmayı çizmeyi göze aldık' diyor
 Ercan ÖZTÜRK
 Esenyurt'ta İBB ve Esenyurt Belediyesi'nin imar kavgası evine kavuşmayı bekleyen binlerce kişiyi mağdur etti. Fi Yapı'dan sonra Ukra İnşaat da iflasın eşiğine geldi. Eğer sorun çözülmezse bölgede faaliyet gösteren 5 şirketin daha batma tehlikesiyle karşı karşıya olduğu konuşuluyor. Esenyurt'ta ilçe belediyesinin onlarca inşaat firmasına verdiği ruhsata göre bankalardan kredi çekip borçlanan yaklaşık 100 bin mağdur var. CHP'nin konuyu mahkemeye taşıması da krizi iyice tırmandırmış durumda. İnşaat şirketlerinin arsa transferi yaparak düzlüğe çıkma isteği mahkeme kararıyla askıya alındı. AK Parti İstanbul İl Başkanı Aziz Babuşcu ise konuyla ilgili umutlu konuştu. Babuşcu 'Kadir bey bu işin çözülmesi için talimat verdi. Şu anda planlama çalışıyor. Ortaya bir plan çıkartacaklar ve eminim ki o plan Esenyurt'un çok büyük anlamda sorunlarını çözer ve mağduriyetler de ortadan kalkar' dedi. 
 MÜŞTERİLER İÇİN...
 AKŞAM'a konuşan Ukra İnşaat Yönetim Kurulu Başkanı Atil-la Yavuz, firmanın iflas erteleme kararı ile ilgili olarak, 'Ukra İnşaat 50 milyon dolar marka değeri olan bir firma. Biz karizmayı çizmeyi göze alarak, sırf müşterilerimiz için böyle bir karar aldık' dedi.
 KADİR BEY TALİMAT VERDİ
 AK Parti İl Başkanı Aziz Babuşcu, Esenyurt'taki imar sorunlarıyla ilgili AKŞAM'a şu açıklamaları yaptı: 'Planlar ve mahkeme süreçleri var. Yargı süreçleri devam ediyor. Fiili de bir durum var ortada. Belediye hareket kabiliyetini yitiriyor. Kadir Bey (Topbaş) meselenin çözümüyle ilgili talimat verdi. Şu anda Büyükşehir Belediyesi, sorunun çözümü için çalışıyor. Orada mağdur olan insanlar var. Kadir Bey de bir ay kadar önceki bir toplantıda bunun talimatını verdi. Ortaya bir plan çıkartacaklar ve eminim ki mağduriyetleri ortadan kalkar.'
 SORUN YARATMADIK
 CHP Esenyurt İlçe Başkanı Kemal Deniz Bozkurt, 'Emsal değeri 2 olan yerler 15'e çekilmiş. Yapılan inşaatların tamamı kaçak durumda. Belediye hem vatandaşları hem de müteahhitleri yanlış yönlendiriyor. İnşaatlar sanki bizim mahkemeye başvurmamızla durmuş imajı veriyorlar. Oysa sorunun kaynağı biz değiliz' dedi.
 Müşterilerimizi mağdur etmemek için çalışacağız
 Yavuz, 'Esenyurt'taki Ukra City projemizin mühürlenmesinin ardından, Esenyurt bölgesindeki diğer birçok proje gibi Ukra City projesi de devam edemedi ve bütün bunlar finansal açıdan öngörülemez ve beklenmedik sıkıntılara yol açtı. Bu sorunların çözümü ve bozulan mali yapımızı düzeltmek için mahkemeye başvurduk. Kadıköy 1. Asliye Ticaret Mahkemesi 28 Aralık'ta Ukra İnşaat hakkında ihtiyati tedbir kararı verdi. Yargı süreci devam ederken, Ukra İnşaat olarak faaliyetlerimize devam etmeyi ve müşterilerimizi mağdur etmenin önüne geçmeyi hedefliyoruz. Bu geçici süreçten Ukra İnşaat'ın daha da kuvvetlenerek çıkacağından eminiz' diye devam etti.
 2013'te teslim edilmesi şart
 Uluhan Grup'un Esenyurt merkezde yaptığı Babil Kuleleri de bu krizden etkilendi. 2013'te teslim edilmesi gereken dairelerin kaba inşaatı yarım kalmış durumda. Firma bu krizden kurtulmak için Tac Mahal projesini hayata geçirdi. 2011'de yapılan  Symbol İstanbul'un hafriyatı bile alınmadı. Orhan Gencebay'ın reklamlarında oynadığı Samsun Towers'ta da aynı sıkıntılar var.
 'Hiç kredi kullanmadık'
 Uluhan Grup Başkanı Necati Aktülün ise şubat ayında yapılacak kurul toplantısından ümitli olduğunu belirterek, 'İnsanlar bilsin ki buradaki hiçbir müteahhit kötü niyetli değil. Herkes bir an önce müşterisini mağdur etmeden inşaatını bitirmenin derdinde' dedi. Aktülün, Uluhan Grup'un borcunun bulunmadığını ifade ederek, 'Biz hiç kredi kullanmadık. Dolayısıyla kendi yağımızla kavruluyoruz' diye ekledi.
 Esenyurt'ta sorun ne?
 Esenyurt'ta krizin başlangıç noktası ise Esenyurt ve İstanbul Büyükşehir Belediyesi'nin ortak bir noktada buluşamaması. Büyükşehir'in  Esenyurt için hazırladığı 1/5000 ölçekli imar planı bir süre önce yargı tarafından iptal edilmiş ancak Esenyurt Belediyesi bu iptal edilen plana göre hazırlanmış 1/1000'lik nazım imar planını kullanarak inşaat ruhsatı vermeye başlamıştı. Ancak Büyükşehir belediyesi olaya müdahale etti ve bölgede inşaatına başlanan 25 civarında projenin inşaatını durdurdu.
 CHP itiraz etti takas bitti!
 Uluhan Grup'un başını çektiği bir grup inşaat şirketi de fazladan imar sorununu çözmek için belediyeye 'arsa takası' uygulamasını istedi. İnşaat şirketleri, civarda arsa aramaya başladı. CHP bunu mahkemeye taşıyınca uygulama da rafa kalktı.
 Fi Yapı'da para isteniyor!
 KAYYUMA devredilen Fi Yapı'yla ilgili de önemli bir gelişme yaşandı. Şirketin üç projesinden daire alan vatandaşa ekstra para şoku. Kayyum, daire sahiplerinden 10'ar bin lira para talep etti. Onlarca mağdur vatandaşın bu isteğe olumsuz yanıt verdiği öğrenildi.
 MAĞDUR OLAN NE YAPMALI?
 ESENYURT'taki imar sorunları nedeniyle sıkıntı yaşayan tek firma Ukra İnşaat değil.  Karmaşa, onlarca firmayı zora soktu. Fi Yapı'nın iflasının ardından Ukra'nın da iflas erteleme talebinde bulunmasıyla yaklaşık 100 bin kişinin de ümitleri tükenme noktasına geldi. Uzmanların önerisi ise mağdurların 11 Şubat'ta gerçekleşecek meclis toplantısını beklemesi yönünde. 'Şubat ayında İBB'nin yapacağı meclis toplantısında pozitif bir karar çıkarsa Esenyurt rahatlayacak, ancak toplantı sonucunda yine uzlaşma çıkmazsa Esenyurt'ta asıl 'yangın' o zaman başlar' deniliyor.
  