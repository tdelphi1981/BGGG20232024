AKM tören alanında resmi geçit
Cumhuriyetin kuruluşunun 89. yıl dönümü dolayısıyla resmi geçit düzenlendi.
 Türkiye Cumhuriyeti’nin kuruluşunun 89. yıl dönümü dolayısıyla Atatürk Kültür Merkezi (AKM) tören alanında resmi geçit düzenlendi.
 Törene, Cumhurbaşkanı Abdullah Gül ve eşi Hayrünnisa Gül, TBMM Başkanı Cemil Çiçek, Başbakan Recep Tayyip Erdoğan, Genelkurmay Başkanı Orgeneral Necdet Özel, Anayasa Mahkemesi Başkanı Haşim Kılıç, yüksek yargı organlarının başkanları, Bakanlar Kurulu’nun bazı üyeleri ve eşleri, kuvvet komutanları, yabancı misyon şefleri ile subay, astsubaylar ve vatandaşlar katıldı.
 Cumhurbaşkanı Gül, Genelkurmay Başkanı Orgeneral Özel ile üstü açık bir araçtan, atlı polisler ve törene ilk kez katılan Cumhurbaşkanlığı motorize timleri eşliğinde geçit törenine katılan birlikleri denetledi. Cumhurbaşkanı Gül ve Genelkurmay Başkanı Orgeneral Özel, vatandaşlar ile öğrencilerin bayramını da kutladı.
 Tören, Cumhurbaşkanı Gül’ün protokoldeki yerini almasıyla başladı. İstiklal Marşı’nın okunmasından sonra öğrenciler şiirler okudu ve halk oyunları gösterisi yapıldı. Bu sırada, Türk Hava Kurumu ve TSK paraşütçüleri atlayış gerçekleştirdi. Türk bayrağı taşıyan paraşütçülerin atlayışı hem protokol hem de vatandaşlar tarafından alkışlarla karşılandı.
 Geçit töreni
 Gösteriler, TSK Armoni Mızıkası ve karma bandonun pistteki yerini almasıyla devam etti. Karargah askerlerinin geçişinin ardından sırasıyla muharip gaziler ve iç güvenlik harekatı gazileri, 81 ili temsilen Türk bayrağı taşıyan öğrenciler, sancakları taşıyan askerler, Ankara Garnizonu’na bağlı askerler, büyük boy Atatürk posteri ve Türk bayrağı taşıyan öğrenciler, Milli Eğitim Bakanlığı’na bağlı izci grupları ile başkentteki bazı okulların öğrencileri tören alanından geçtiler.
 Türk bayraklarının ve sancakların geçişinde protokolün tamamı ayağa kalkarak, bayrak ve sancakları selamladı. Daha sonra Polis Akademisi ve Polis Koleji öğrencileri, Kara, Deniz ve Hava Harp Okulu öğrencileri, Kara, Deniz, Hava ve Jandarma askerlerinden oluşan karma tabur, GATA Hemşirelik Yüksekokulu öğrencileri, Cumhurbaşkanlığı Muhafız Alayı geçiş yaptı.
 Tören, Çanakkale, Kurtuluş Savaşı, Kore ve Kıbrıs savaşlarında yer alan askerleri temsil eden tarihi bölük ve atlı tören kıtasının geçişiyle sürdü. TSK Armoni Mızıkası ve karma bandonun pisti terk etmesinin ardından, Ankara Kulübü Seymenleri ve Genelkurmay Başkanlığı Tarih ve Stratejik Etüt Başkanlığı’na bağlı Mehteran Bölüğü tören geçişi yaptı.
 Motorize polis birlikleri, Ankara Büyükşehir Belediyesi motorize zabıta ekipleri geçişleri izledi. Türk Kara Kuvvetleri’ne ait zırhlı araçlar, füze ve topçu birlikleri ile taarruz ve genel amaçlı helikopterler törene katıldı.
 Ayrıca Türk Hava Kuvvetleri’ne ait savaş uçaklarının geçişinin ardından akrobasi timi ”Türk Yıldızları” da gösteri yaptı.
 HAYRÜNNİSA GÜL DE EŞLİK ETTİ
 Cumhurbaşkanı Gül, tören geçişini Orgeneral Özel ile ayakta izledi.
 Cumhurbaşkanı seçilmesinin ardından eşi Hayrünnisa Gül de AKM’de düzenlenen törende ilk kez Gül’e eşlik etti.
 Tören alanında vatandaşlara ayrılan bölümde, izleyiciler ellerindeki Türk bayraklarıyla bayram coşkusuna katıldı. Tören alanı ve çevresindeki binalar, Türk bayrakları ve Atatürk resimleriyle donatıldı. Tören alanında tarihteki Türk devletlerinin bayraklarına da yer verildi.
 Bu arada tören geçişi sırasında Başbakan Erdoğan’ın şeref locasındaki yerinden bir süre ayrılarak İçişleri Bakanı İdris Naim Şahin ve Adalet Bakanı Sadullah Ergin ile görüştüğü görüldü.
 
 Çankaya Köşkü'nde bir ilk
 
 Cumhurbaşkanı Abdullah Gül, 29 Ekim Cumhuriyet Bayramı tebriklerini ilk kez Çankaya Köşkü'nde kabul etti.
 Ulusal ve resmi bayramlarda yapılacak törenlerle ilgili yönetmelik uyarınca Cumhurbaşkanına tebriklerin iletildiği tören TBMM yerine Cumhurbaşkanlığı'nda gerçekleştirildi.
 Gül, Anıtkabir'deki törenin ardından Çankaya Köşkü'ne geldi. Salonda yerini alan Gül, kutlamaları kabul etti.
 TBMM Başkanı Cemil Çiçek, Başbakan Recep Tayyip Erdoğan, Genelkurmay Başkanı Orgeneral Necdet Özel, CHP Genel Başkanı Kemal Kılıçdaroğlu, aralarında Yıldırım Akbulut ve Mehmet Ali Şahin'in de bulunduğu eski başbakan ve TBMM başkanları, Anayasa Mahkemesi Başkanı Haşim Kılıç, Yargıtay Başkanı Ali Alkan, Danıştay Başkanı Hüseyin Karakullukçu, Bakanlar Kurulu üyeleri, kuvvet komutanları, YÖK Başkanı Prof. Dr. Gökhan Çetinsaya, TBMM Başkanvekili Mehmet Sağlam, MHP Genel Başkanı Devlet Bahçeli, milletvekilleri, Yüksek Seçim Kurulu Başkanı Ali Em, yüksek yargı organı üyeleri, Başbakanlık Müsteşarı Efkan Ala, bakan yardımcıları, Devlet Denetleme Kurulu Başkanı Cemal Boyalı, Ankara'daki üniversitelerin rektörleri, Ankara Büyükşehir Belediye Başkanı Melih Gökçek, yüksek rütbeli askerler, bürokratlar ile yabancı misyon şefleri Gül'e tebriklerini iletti.
 Cumhurbaşkanı Abdullah Gül, kutlamaları kabul ettikten sonra basın mensuplarının da bayramını kutladı.
 -BDP'li Demirtaş katılmadı-
 Kutlamalar için Köşk'e ilk gelen lider MHP Genel Başkanı Devlet Bahçeli oldu. Bahçeli, salonda MHP'li milletvekilleriyle bekledi. Anayasa Mahkemesi Başkanı Haşim Kılıç, Yargıtay Başkanı Ali Alkan ve Danıştay Başkanı Hüseyin Karakullukçu, törenin başlamasını beklerken bir süre sohbet etti.
 CHP Genel Başkanı Kemal Kılıçdaroğlu ise salonda Genelkurmay Başkanı Orgeneral Özel ve kuvvet komutanlarıyla bir süre konuştu.
 TBMM Başkanı Cemil Çiçek ve Başbakan Recep Tayyip Erdoğan salona birlikte geldi. Başbakan Erdoğan, tebrik için solanda bekleyen davetlileri başıyla selamladı.
 Bekleme sırasındaki yerini alan Cemil Çiçek, Başbakan Erdoğan ve Orgeneral Özel bir süre sohbet etti.
 BDP Genel Başkanı Selahattin Demirtaş törene katılmadı.
 
 İlk tören Anıtkabir'de
 
 Cumhuriyetin ilanının 89. yıl dönümü tüm yurtta, dış temsilciliklerde ve KKTC'de kutlanıyor. İlk tören, Anıtkabir'de düzenlendi.
 Cumhurbaşkanı Abdullah Gül başkanlığındaki devlet erkanı Anıtkabir'i ziyaret etti. Tören saat 08.45'te devlet erkanının Aslanlı Yol'un başında yerini almasıyla başladı.
 Cumhurbaşkanı Abdullah Gül'ün başkanlığındaki heyet Aslanlı Yol'dan yürüyerek Türkiye Cumhuriyeti'nin kurucusu Ulu Önder Atatürk'ün mozolesinin bulunduğu bölüme geçti.
 Gül'ün, Ulu Önderin mozolesine, üzerinde Cumhurbaşkanlığı forsu bulunan kırmızı beyaz karanfillerden oluşan Türk bayrağı motifli çelenk koymasının ardından saygı duruşunda bulunuldu ve İstiklal Marşı söylendi.
 Anıtkabir Özel Defteri'ni imzaladı
 Gül ve beraberindekiler, daha sonra Misak-ı Milli Kulesi'ne geçti. Bu sırada Gül, kendisine sevgi gösterisinde bulunan öğrencilere el sallayarak karşılık verdi. Cumhurbaşkanı Gül, Anıtkabir Özel Defteri'ne şunları yazdı:
 ''Aziz Atatürk; bugün önderliğinizde yüce milletimizin azim ve kararlılığıyla vücut bulan Cumhuriyetimizin kuruluşunun 89. yıl dönümünü coşku içinde idrak ediyoruz. Her alanda kapsamlı dönüşümler gerçekleştiren, demokrasisini olgunlaştıran, insan hak ve özgürlükleri konusunda büyük mesafeler alan, ekonomisini güçlendiren, yapısal reformları sürdüren bir ülke olmanın gururuyla huzurunuzdayız.
 Cumhuriyetimizi nitelikleriyle korumak ve yüceltmek, ülkemizi muasır medeniyetler seviyesinin üzerine çıkarmak için vargücümüzle çalışıyoruz. Geçen 89 yılda kat ettiğimiz mesafe, Türkiye'nin, yarınları öncü bir ülke ve cazibe merkezi olarak kucaklayacağının da işaretidir.
 Cumhuriyet bayramında millet olarak hatıranız önünde saygıyla eğiliyor, size minnet duygularımızla birlikte şükranlarımızı sunuyoruz. Ruhunuz şad olsun.''
 Gül'ün, Anıtkabir Özel Defteri'ni imzalamasının ardından tören alanındaki Türk Silahlı Kuvvetleri mensupları ve öğrenciler, Atatürk'ün mozolesinin önünden saygı geçişi yaptı.
 Anıtkabir'deki törene, TBMM Başkanı Cemil Çiçek, Başbakan Recep Tayyip Erdoğan, Anayasa Mahkemesi Başkanı Haşim Kılıç, Genelkurmay Başkanı Orgeneral Necdet Özel, CHP Genel Başkanı Kemal Kılıçdaroğlu, Yargıtay Başkanı Ali Alkan, Danıştay Başkanı Hüseyin Karakullukçu, Bakanlar Kurulu üyeleri, MHP Genel Başkanı Devlet Bahçeli, kuvvet komutanları, yüksek yargı mensupları, milletvekilleri, bazı siyasi parti temsilcileri ile diğer askeri ve mülki erkan da katıldı.
 Çankaya Köşkü'nde kutlamaları kabul etti
 Cumhurbaşkanı Gül, daha sonra Çankaya Köşkü'nde kutlamaları kabul etti. Törenler, Atatürk Kültür Merkezi'ndeki geçit töreniyle devam edecek. Cumhurbaşkanı Gül, Çankaya Köşkü'nde resepsiyon verecek.
 Başbakan Recep Tayyip Erdoğan, Anıtkabir'deki törene, Çankaya Köşkü'ndeki kabule, geçit törenine ve resepsiyona iştirak edecek.
 CHP Genel Başkanı Kemal Kılıçdaroğlu, Anıtkabir'deki törene, katılacak. Kutlamalarda MHP Genel Başkanı Devlet Bahçeli ve BBP Genel Başkanı Mustafa Destici de yer alacak.
 Cumhuriyet Bayramı kutlamaları kapsamında, Vatan Caddesi'nde resmi geçit töreni, İstanbul Boğazı'nda havai fişek, ses ve ışık gösterisi yapılacak.
 AA