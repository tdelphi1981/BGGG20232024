'2 yıldır çevremizde 14 ay aidat ödemiş'
Paris'teki karanlık suikastın tek zanlısının kimliği netleşiyor: İki yıldır bölgede, 14 aydır üye olduğu derneğe 50 Euro aidat ödemiş
 Paris'te üç PKK'lı kadının kurban gittiği derin suikasttın üzerindeki sis perdesi hala kalkmadı. Tutuklanan Ömer Güney'in kimliği ise yavaş yavaş netleşiyor. 
 İKİ YILDIR KÜRTLERLE
 FRANSA Kürt Dernekleri Federasyonu (FEYKA) Başkanı Mehmet Ülker, Güney'in derneğe 14 ay önce üye olduğunu, iyi derecede Fransızca bildiğini ve çeşitli etkinliklere katıldığını söyledi. Fırat Haber Ajansı'na konuşan Ülker, Ömer Güney'le ilgili şu bilgileri verdi: 2 yıldır Kürtlerin bulunduğu ortamlara girip çıkıyordu. Ancak gerçekte kim olduğu tespit edilemedi. Bağlantıları araştırılıyor. Paris'teki Kürt dernekleri ile de 1 yıl 2 ay önce bağlantı kurmuş. 
 2011 Kasım ayından önce Paris kent merkezinde bulunan derneğe geliyor. Dernek Başkanına 'Üye olmak istiyorum' diyor. Dernek Başkanı Paris'in hangi bölgesinde ikamet ettiğini soruyor. 'Sarcel'de oturuyorum' yanıtını alınca oraya en yakın olan Villiers-le-Bel Derneği'ne yönlendiriyor. 18 Kasım 2011'de üye oluyor. 50 Euro da aidat veriyor. 
 SonrasInda herhangi bir üye gibi gidip gelmeye başlıyor. Samimi oluyor, dernek çevresindeki etkinliklere katılıyor. Fransızcası iyiymiş, birçok insanımızın dil sorunu olduğu için işlemlerinde tercümanlık yapıyor. Ancak hiçbir Kürt derneğinde resmi bir görev üstlenmiyor. Fidan Doğan arkadaşımız kendisini arıyor. Sakine Cansız'ı büroya getirmesini istiyor. Şoförlük yapan biri değildi.
 26 YILDIR FRANSA'DA
 Fransız makamlarının tutukladığı 31 yaşındaki Sivas Şarkışlalı Ömer Güney 5 yaşından beri Fransa'da yaşıyor. Güney'in 4-5 yıl önce halasının kızıyla evlendiği ve bir süre Almanya'da yaşadığı, sonrasında ise boşanarak Fransa'ya geri döndüğü öğrenildi.
 SAKİNE CANSIZ  kandil'e gidecekti
 Paris'teki karanlık suikastın kurbanı Sakine Cansız'ın, öldürülmeseydi 3 gün sonra Kandil'e gideceği iddia edildi. PKK'nın üst düzey sorumlularından Sozdar Avesta, bir internet sitesine yaptığı açıklamada 'Sakine arkadaş, aslında iki üç gün sonra Kürdistan dağlarına dönecekti. Büyük ihtimalle bunu biliyorlardı' dedi.
 PKK'nIn Kuzey Irak'taki isimlerinden Murat Karayılan ise zanlı Ömer Güney'in örgüt üyesi olmadığını savundu. PKK'nın Avrupa'da bu tarzda üye alma almadığını söyleyen Karayılan, Güney'i kendileri gibi Avrupa'daki yöneticilerinin de tanımadığını iddia etti ve şöyle devam etti: Yaptığımız ilk araştırmalara göre, Güney adındaki kişi de oradaki bir Kürt derneğine gidip gelen, zaman zaman bazı kitlesel-barışçıl eylemlere katılan bir kişidir. Ancak partimizin üyesi değildir. Eğer kendisi böyle yanlış bir bilgi vermişse, o zaman kasıtlıdır ve daha fazla üzerinde durmak gerekmektedir.
 Polatpaşa köylüsü şokta
 PKK'lıların 'tanımıyoruz' dediği Ömer Güney'in Sivas Şarkışla'daki köyü Polatpaşa da şokta. AKŞAM'a konuşan köylüler olayın şaşkınlığını yaşıyor ve herkesin tepkisi aynı: Bizim köyden PKK'lı çıkmaz.  14 hanede 50 nüfusun yaşadığı köyün muhtarı Muhammet Ahmet Öztürk, köyde Kürt kökenli kimsenin olmadığını belirterek 'Ömer'in ve köyümüzün adının böyle bir olayla duyulması bizleri son derece üzdü. Ömer için Kürt ve PKK'lı diyorlar. Ancak bizim köyde Kürt kökenli de yok PKK'lı da çıkmaz' dedi.  
 BEYNİNDE TÜMÖR VAR
 Ömer Güney'in köydeki tek yakını olan amcasının oğlu Orhan Güney de tepkisini 'Bizim ailemizde terör yanlısı olamaz. Bu cinayeti o işlemedi. Ömer sara hastası ve beyninde tümör var. Suikastı onun üzerine yıktılar' sözleriyle dile getirdi. Ömer'in Kürt olduğu iddialarını yalanlayan Orhan Güney, 'Köyümüzde  kürt kökenli hiç kimse yok. Fransa'da Ömer için Kürt kökenli denilmiş. Ancak bizim ailede Kürt kökenli kimse yok' dedi. KEMAL ÇAĞLAYAN-SİVAS