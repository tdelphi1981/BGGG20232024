2012 yılı en çok bir İspanyol'a yaradı
Amancio Ortega, servetine servet kattı.
 Avrupa ve özellikle İspanya 2012 yılında ekonomik krizle boğuşurken, İspanyol hazır giyim şirketi Zara'nın patronu Amancio Ortega, servetine servet kattı.
 Bloomberg milyarder endeksine göre, tekstil devi İnditex grubunun kurucusu Ortega servetini en çok artıran milyarder oldu.
 Amancio Ortega, dünya zenginler listesinde 3. sıraya yerleşirken, serveti bir yılda 22 milyar 200 milyon dolar artarak 57 milyar 500 milyon dolara ulaştı.
 İspanyol milyarder Ortega'nın servetini yüzde 63 artırmasının arkasında, yüzde 59 hissesini elinde bulundurduğu İnditex'in borsadaki yükselişi var.
 Özellikle yurtdışında birçok atılım yapan İnditex tekstil grubunun hisseleri 2012 yılında yüzde 73 yükselerek Santander Bankası ve Telefonica gibi devleri geride bıraktı.
 Bloomberg milyarderler sıralamasına göre, bir senede servetine 13 milyar 400 milyon katan Meksikalı işadamı Carlos Slim 75,2 milyar dolarla birinciliği korurken ikinci sırada bulunan Microsoft'un kurucusu Bill Gates'in serveti yüzde 2,9 artışla 62,7 milyar dolar oldu.