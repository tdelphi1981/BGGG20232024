Türklere ayrıcalık mı, inanmam!
ABD, İran'dan petrol alan ülkelerin alımlarını daha fazla düşürmesini istiyor. Enerji Bakanı Taner Yıldız, Türkiye'ye ABD'den bu yönde bir talep gelmediğini ifade etmişti
 ABD Dışişleri Bakanlığı'ndan bir kaynak, İran'dan ham petrol alan ülkelerin, ABD yasalarına göre yaptırımlara maruz kalmak istemiyorlarsa, alım miktarlarını daha fazla düşürmeleri gerektiğini söyledi. Kaynak, bir yıl önce Başkan Barack Obama tarafından imzalanarak yürürlüğe giren yasaya atfen, 'Yasa daha fazla kesinti gerektiriyor, dolayısıyla biz de alıcıların yeni kısıntılar yapmalarını bekliyoruz' dedi. Ancak Enerji Bakanı Taner Yıldız önceki gün yaptığı açıklamada, Türkiye'nin İran'dan aldığı petrolün miktarının azaltılması yönünde ABD'den bir talep olmadığını ve bu konuda cari işlemin aynı şekilde devam ettiğini söyledi. Yıldız, Türkiye'nin bu ülkeden aldığı doğal gazın da ABD'nin İran'a yönelik yaptırımların kapsamı dışında bırakılması konusunda mutabık kalındığını söyledi. Washington'da bir Senato yetkilisi ise şöyle konuştu: 'Dışişleri Bakanlığımızın Türk muhataplarına, İran'dan yaptıkları ithalatın, nihai olarak tamamen kesilmesi hedefine yönelik olarak önemli miktarlarda azaltılmasının yasa gereği olduğunu hatırlatmamış olduklarına inanmakta güçlük çekiyorum. Ancak kendilerine uyarı yapılmış olsa da olmasa da, ABD yasaları geçerlidir.'
 KARAR 8 ARALIK'TA VERİLECEK
 ABD Dışişleri Bakanlığı'nın, Hindistan, Güney Kore ve diğer bazı ülkelere İran'dan petrol alımlarını azalttıkları için verdiği 6 aylık muafiyetin uzatılması konusunda 8 Aralık'ta, Çin ve Singapur için ise bu ay bitmeden karar vermesi bekleniyor. Türkiye de 3 Aralık'a kadar ABD'den istisna almıştı. Türkiye İran'dan alımlarını yüzde 20 oranında azalttıktan sonra haziranda altı aylık yaptırım muafiyeti almıştı.
  