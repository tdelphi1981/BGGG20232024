Ömre bedel bir çeviri hikayesi
Geçtiğimiz yüzyılın en önemli yazarlarından Hermann Broch'un 'çevrilemez' denilen eseri 'Vergilius'un Ölümü' Ahmet Cemal'in çevirisiyle Türkçe'ye kazandırıldı. 'Şimdiye kadar yazılmış en iyi kitaplardan biri' gibi sıfatları olan eser, başlı başına başka bir yazı konusu; biz 40 yılda bitirdiği çeviriyi tamamladığımda 'Aslında hiç bitmesin istemiştim' diyen çevirmenini yakından tanıyalım istedik...
  GÜLAY ALTAN
  gulay.barbaros@aksam.com.tr
 Geçtiğimiz haftanın son günlerinde gelen, yeni bir kitap haberi, bir süredir edebiyat çevrelerinde konuşulup beklenen bir olayı duyuruyordu kamuoyuna. 20. yüzyılın en büyük yazarlarından Avusturyalı yazar-filozof Hermann Broch'un başyapıtı 'Vergilius'un Ölümü', Ahmet Cemal çevirisiyle İthaki Yayınları'ndan çıktı. 
 Stefan Zweig'ın 'günümüze kadar yazılmış en önemli eserlerden biri' olarak tanımladığı kitap başlı başına olmak üzere, yazarı da ayrıca yazı konusu. Kitabın bir diğer önemli özelliği de 'neredeyse çevrilemez' diye tanımlanması. Zaten kitap 'Bir Çevirinin Hikayesi' başlığıyla yazılmış bir bölümle başlıyor. Yazar, şair, çevirmen, hoca Ahmet Cemal'in satırları, değiştiren-dönüştüren ilahi bir aşk hikayesi gibi... 
 
 ÇOCUK OLAMADAN... 
 Brecht, Kafka, Zweig, Rilke ve daha nice Almanca eseri Türkçe'ye kazandıran Ahmet Cemal, Cumhuriyet Gazetesi'nde haftalık yazılar yazıyor. Cemal, İttihatçı Bahriye Nazırı Cemal Paşa'nın torunu. Köklü bir ailesi var ama 'Bir Çevirinin Hikayesi'nden öğreniyoruz ki, sevgisizmiş ailesi aynı zamanda. O doğmasaydı anne-babasının ayrılmak üzere olduğu; bu da kendisine sıkça hatırlatıldığı için çocuk olamadan büyümek zorunda kalmış; hatta kendini 'annesiz analı, babasız babalı' büyüdüm diye tanımlıyor. 
 Bir an önce büyümek ve kendine          -sonraları eve de- bakacak bir yetişkine dönüşmek istediği yıllar çabuk geçer ve lise bittiğinde babası hayatlarından tümüyle çıktığında tam anlamıyla bu sorumlulukları alır. 'Her şey için acele etmeliydim' diye anlatıyor o yılları. 'Üniversiteyi kazandım ve tam dört yılda bitirdim; bu süre boyunca çeviriler yaparak evin de sorumluluğunu üstlendim.' 
 Çeviri dediysek, tabii kitaplar değildir çevirdiği; tozlu noter odalarında, daktilo başında diploma, tapu ve benzeri evrakı çevirir... Ama bu sırada çocukluğundan beri içinde biriktirdiği çılgınca öfkenin zorlamasıyla, hayatında, sınırları 'kendisinin seçeceği' sorumluluklarla belirlenecek bir alan aramaktadır. 
 EDEBİ MEYDAN OKUMA
 İyi bir hukukçu olup, üstelik bu işten iyi de para kazanabilecekken, az kazanmaya razı bir edebiyat çevirmeni olmayı seçer. 'O zamana kadar hayat, acımasız bir gardiyan gibi, evime karşı parasal sorumluluklarımı yerine getireyim diye hep başımda beklemişti. Ama şimdi hayata meydan okuma sırası, artık bana gelmişti' diye anlatıyor seçimini yaparken hangi saikle hareket ettiğini. Bu meydan okuma, çoğu zaman yoksulluk sınırında yaşamayı zorunlu kılsa da onu özgürleştiren bir seçim olur... 
 Ahmet Cemal, 70'li yılların başında ilk Goethe ve Schiller çevirileri yayımlandığında özgürlük yürüyüşünün ilk sağlam adımlarını atıyordu. 'Vergilius'un Ölümü' ile de o yıllarda karşılaştı. 
 Tanışmanın sarsıcılığı bu eserin edebi değeri değil salt. Kahramanıyla kurduğu yakınlık, hatta özdeşleştirme. 
 'Romanın birinci bölümünün başlarında yer alan ve Latin şairi Vergilius'u tasvir eden şu pasajı okuduğumda o roman artık benim kaderim olmuştu: 'Yeryüzü hayatının huzurunu seven biriydi; toprağa bağlı bir toplumda geçecek, sade ve güven dolu bir ömre uygun bir insan..'' 
 -Bu arada tümünü buraya alamadığımız ve bir solukta okumakta zorlanacağınız cümle kitabın da neden çevrilemez olarak tanımlandığını yeterince anlatıyor. Kitabın ilk cümlesi tam 18 satırdan oluşuyor.-
 Vergilius artık Ahmet Cemal'in hayatında 'yeni hayatının' yani kendi seçtiği yaşama biçiminin simgesi ve hatta kanıtı olur. 
 Çeviriye hiçbir yayıneviyle anlaşmadan, kendiliğinden karar verir ki o yıllarda birikimi bu kitabı çevirmeye yetecek düzeyde değildir. Bunu kendi de bilir ama bu çeviriye sadece kendi için başlamıştır zaten. Bu çeviri bitmeden de kendine 'çevirmen' sıfatı vermeyeceğine dair sözü vardır.
 Çeviri yılları boyunca Broch'un kaleminde dile gelen Vergilius usul usul işler kişiliğine; hayatının örgüsüne sızar. Hayatla hesaplaşmasını bu kitap üzerinde yapar. 
 Herman Broch, kitabı yazmaya 1935'te başladı; kahramanı Publius Vergilius Maro, İ.Ö. 70-19 yılları arasında yaşamıştı ve çevirmen Ahmet Cemal, 'her şeyi bana ait' diyebileceği hayatını bu çeviri üzerine bina etmişti. Elbette 40 yıl bir kitapla uğraşmadı. Başka ve ustaca onlarca çeviri yaptı. Üniversitelerin güzel sanatlar fakültelerinde ve konservatuarların tiyatro bölümlerinde sanat üzerine dersler verirken bu uzun yol arkadaşlığından beslendi. 
 Çevirmenliğin gizli kahramanlığından aldığı zevki bir söyleşisinde şöyle anlatmıştı: 'İşin doğası bu. Sanki asıl yazara kendi dilinizdeki sesinizi veriyorsunuz. Hak ettiğim değeri görüp görmediğime gelince, belki geçmiş yıllarda kimi zaman olmuştur böyle düşüncelerim, fakat çok uzun zamandır olmadı. Yaptığım işin verdiği zevk ve kişisel tatmin, benim için her şeyin üzerinde.'
 Yayınevlerinin genellikle sevmediği türde bir çevirmen oldu; çünkü o bitti demeden hiçbir kitabı 'sadece teslim tarihi' geldi diye teslim etmedi. Bu çoğunlukla sıkıntı yaratsa da işine duyduğu saygının bir parçasıydı.
 Çevirilerinin maddi karşılığıyla ilgili genellikle sıkıntı yaşasa da çok sayıda önemli çeviri ödülünün sahibi oldu; üstelik üniversitede ders verdiği yıllarda yoklama almadığı halde dersleri dolu sınıflara anlatan 'efsane hoca' sıfatına da yükseldi...       
 Zaman zaman sıkıntılarını duyurdu Cumhuriyet'teki köşesinde 'Nitelikli adam olmaktan istifa edeceğim, elveda çevirmeyi düşündüğüm kitaplar' yazısı; ardından da 'yaşamdan istifa edeceğini' duyurduğu satırlar bir süre tartışıldı; kaçınılmaz olarak unutuldu.
 Kapısının zilinin çalınmasını engelleyen özel düzeneğiyle dünyanın tüm seslerini dışarıda bırakarak kahve fincanları, sigaralar ve rengarenk kalemlerle dolu masasında, çevirilerini yapmayı sürdüren Cemal'in, bu yazının başında andığımız çocukken 'yetişkin' biri olmasının yanında, yaşı ilerlese de büyümeyen bir tarafı olduğunu anlatan satırlarıyla bitirelim yazımızı. Ve en az 'Vergilius'un Ölümü' kadar tantanalı bir çeviri hikayesine sahip olan Robert Musil'in 'Niteliksiz Adam'ının üçüncü cildinin çevirisini tamamladığını duyuralım. 
 'Her şeyden önce bilinmesini isterim ki, bu mektupları                                 en azından ortamımızda alışılagelmiş bir yetişkin kimliğiyle, gençlerden daha uzun yaşamış olmayı onların karşısında her bakımdan haklı çıkmak için yeterli sayan bir yetişkin tavrıyla kaleme almadım. Böyle bir şey yapabilmem zaten olanaksızdı, çünkü 'meslekten' yetişkinlerin, 'büyüklerin' ve 'aydınların', 1919-1938 yılları arasında Mustafa Kemal Atatürk tarafından gerçekleştirilen ve adı Türkiye Cumhuriyeti olan bir mucizeyi zamanla neye döndürdüklerine tanık olduktan sonra, yaşamımın şimdi ne zaman olduğunu iyi anımsayamadığım bir dönemecinde, 'onlar' gibi olmamak için, artık -en azından 'onlar kadar'- büyümemeye, özellikle de yaşlanmamaya karar vermiştim. İşte bundan ötürü bu mektupları, yine sözünü ettiğim türden büyüklerin ve yetişkinlerin hakkımda, elbette olumsuz anlamda, vardıkları yargı doğrultusunda, hep 'beklenmedik' ya da 'yaşına yakışmayan' çocukluklar yapan biri kimliğiyle yazdım...'
 Ahmet Cemal/Cumhuriyet Gazetesi