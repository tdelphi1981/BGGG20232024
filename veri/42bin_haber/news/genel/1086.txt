YÖK, 'YTK' oluyor
YÖK Başkanı Gökhan Çetinsaya, YÖK'ün yapısını silbaştan yenileyen yasa taslağının, önümüzdeki ay Meclis'e sunulacağını söyledi.
 Çetinsaya, 'Hedef yeni yasanın Aralık ayında teslim edilmesi' dedi. Taslağı oluştururken 'bilimsel özerklik'in hedeflendiğini söyleyen Çetinsaya 'Amacımız akademik ve bilimsel özgürlüklerin, kalite, çeşitlilik ve rekabet imkanlarının geliştirilmesinin teminat altına alınmasıdır' dedi. Taslakta, her kademede seçim öngörülüyor, rektörün yetkileri büyük ölçüde üniversite senatosu ve yönetim kuruluna devrediliyor. Öğrenci temsili önem kazanıyor.
 İLKELER ÇIKTI
 - Taslağa göre YÖK'ün adı Türkiye Yükseköğretim Kurulu (TYK) olacak.
 - YÖK Kanunu'nda 'Yükseköğretimin Amacı' başlığı altında yer alan 'Öğrencilerini; Atatürk, inkılapları ve ilkeleri doğrultusunda Atatürk milliyetçiliğine bağlı yetiştirmek' hükmü, taslakta yer almadı. Kanunun 'Ana İlkeleri' maddesindeki 'Öğrencilere, Atatürk inkılapları ve ilkeleri doğrultusunda Atatürk milliyetçiliğine bağlı hizmet bilincinin kazandırılması' ifadesi çıktı.
 - 'Atatürk İlkeleri ve İnkılap Tarihi', 'Türk Dili' ve 'Yabancı Dil' zorunlu dersleri de, yeni taslakta zorunlu olmaktan çıkarıldı. 
 -  Rektörlerden oluşan ÜAK yerine, 'Rektörler Kurulu' kurulması önerildi. Genelkurmay'ın, Rektörler Kurulu'nda temsilcisi olmayacak. Genelkurmay, YÖK Denetleme Kurulu'na temsilci atayamayacak. 
 -  21 kişilik TYK Genel Kurulu'na 5 üye partilerin sandalye sayılarına göre TBMM tarafından; 5 üye Cumhurbaşkanı; 5 üye Bakanlar Kurulu; 6 üye de Rektörler Kurulu tarafından atanacak.
 - Öğrenci konseylerine' rektörlükçe her yıl bütçeden belirli bir tutar ayrılacak. 
 -  'Akademik faaliyet puanı'  geliyor.