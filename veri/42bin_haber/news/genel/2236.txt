Hillary Clinton'la görüşecek Hisarcıklıoğlu ABD yolcusu
ABD ile Türkiye arasındaki köprüleri güçlendirmek isteyen TOBB Başkanı Hisarcıklıoğlu ABD seferine çıkıyor. Ajandada ABD Dışişleri Bakanı Clinton'la görüşme de var
 ESİN GEDİK / İSTANBUL
 TOBB Başkanı Rifat Hisarcıklıoğlu, ABD Dışişleri Bakanı Hillary Clinton'un çalışma yemeği davetine katılmak üzere Washington'a gidiyor. Yemek, Hillary Clinton başkanlığında 18 Aralık'ta Washington'da ABD Dışişleri Bakanlığında gerçekleştirilecek. 
 YEMEĞE, Yeni Başlangıçlar için Ortaklar Projesi (PNB)  Başkanı ABD Eski Dışişleri Bakanı Madeline Albright, Coca-Cola CEO'su Muhtar Kent, Intel Corporation'ın Kıdemli Başkan Yardımcısı Douglas Melamed, Hilton Worldwide Başkanı Christopher Nassetta, ASPEN Enstitüsü Başkanı Walter Isaacson, ExxonMobil Corporation'dan Dr. Neal Goins, Skoll Global Threats Fund Başkanı Larry Brilliant katılacak. 
 ÇALIŞMA yemeğinde Hisarcıklıoğu, son dönemde, Türkiye'de PNB ile TOBB-ABD Dışişleri Bakanlığı Küresel Girişimcilik Programı (GEP) çerçevesinde gerçekleştirilen projeler hakkında bilgi verecek. Gelecek dönem projeleri için de destek isteyecek. 
 LİSTEDE IMF DE VAR 
 HİSARCIKLIOĞLU, 17-18 Aralık 2012 tarihlerindeki ABD ziyareti çerçevesinde, ABD Dışişleri Bakanı Hillary Clinton'la görüşmesinin yanı sıra Büyükelçi Namık Tan, IMF Birinci Başkan Yardımcısı David Lipton, ABD Ticaret Odası Başkanı Tom Donohue, ABD Dışişleri Ekonomi, Enerji ve İş Dünyasından Sorumlu Müsteşar Yardımcısı Jose Fernandez ile görüşecek. Ayrıca, German Marshall Fund (GMF) tarafından düzenlenecek toplantıda konuşma yapacak.
 Gündem girişimcilik
 HİSARCIKLIOĞLU, ziyareti hakkında şunları söyledi: 'Kadın ve genç girişimciliğin gelişmesi için TOBB olarak bir dizi çalışma içindeyiz. Girişimcilik konusunda ABD dünyanın en önde gelen ülkesi. ABD'de girişimciliğin desteklenmesi yönündeki uygulamalardan yararlanmak istiyoruz.'
  