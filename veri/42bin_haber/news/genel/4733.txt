Yeni kuyu açılıyor
Zonguldak'ın Ereğli ilçesine bağlı Kandilli beldesinde, Türkiye Taşkömürü Kurumu'nca (TTK) yeni kömür kuyusu sondaj çalışmaları başladı.
TTK Genel Müdürü Burhan İnan, üretimin sağlıklı yürütülmesi, işçi sağlığı ve iş güveliğinin daha fazla temin edilmesi amacıyla yeni kuyuya ihtiyaç duyulduğunu söyledi. 
Armutçuk müessesesinde tek kuyunun olduğunu, bunun da eksi 400 koduna kadar ulaştığını ifade eden İnan, şunları kaydetti: 
Şu an biz eksi 550 kodunda üretim yapar vaziyetteyiz. Dolayısıyla kuyu askıda kaldı. Bundan dolayı yeni kuyuya ihtiyacımız oluştu. Altyapı ve fizibilite çalışmalarını yaptık. Buruncuk mevkisini kuyu yeri olarak seçtik. Şu anda da blok sondajı yapıyoruz. İşin ihalesi ve derinleştirme çalışmaları peşinden gelecek. Kuyuyu eksi 700'e kadar planlıyoruz. Böylece hem işletmecilik hem de iş sağlığı ve iş güvenliği açısından son derece elverişli bir ortam yakalanacak. Kuyu ve bağlantılı galerilerle 90 milyon liralık yatırım öngörüyoruz. Kuyuyu 1,5-2 yılda açmayı planlıyoruz. Galerilerle birlikte projenin hayata geçmesi 4 yılı bulacaktır. 
Genel Maden İşçileri Sendikası Armutçuk Şube Başkanı İsa Mutlu da kurumda yeni bir yatırımın hayata geçmesinden mutluluk duyduklarını belirterek, Bu çalışmanın yaklaşık 20 yıl önce yapılması gerekiyordu ancak bugünlere nasip oldu. Emeği geçenlere teşekkür ediyorum dedi.