Sigortalılar doktorlarını 'cep'lerinden seçebilecek
SGK, kendi web sayfası üzerinden başlattığı 'Hastaneni Seç, Doktoruna Ulaş' uygulamasını artık Android işletim sistemine sahip cep telefonları üzerinden sunacak.
 Uygulamayla vatandaşlar sağlık sorunu karşısında, cep telefonlarına indirdikleri uygulamayla veya bilgisayarları üzerinden SGK sayfasında ilerleyerek, kendi illerindeki anlaşmalı hastanelerden birini seçecek. Daha sonra, rahatsızlıklarına göre bu hastanenin hangi branşında tedavi görmek isteklerini kendileri belirleyecekler. Vatandaş, gidilecek hastane ve branşı seçtikten sonra, o hastanede görev yapan doktorların tamamını görüp, aralarından sorununu en iyi çözeceğine inandığı hekimi, cebindeki telefon sayesinde tespit edecek. 
 İlave ücreti de gösterecek 
 ÖZEL hastanelere giden sigortalıların en çok şikâyet ettikleri konu 'ilave ücret'. Hastaneler kendi içlerinde A sınıfından E sınıfına kadar sundukları hizmet ve kalite itibariyle sınıflandırılıyor. Hastanelerin farklı ücretler alabileceğini bilmeyen vatandaş ise, kendisinden ne sebeple farklı ücret talep edildiğini merak ediyor ve hastaneleri SGK'ya şikayet ediyor. İşte bu sistemle, vatandaş gittiği özel hastanede ne kadar ilave ücret alınacağını bilgisayardan veya cep telefonundan görecek.