Patriotlar geliyor
Türkiye Patriot için resmen başvurdu, NATO hızla yanıt vereceğini açıkladı. 15 gün içinde gelmesi beklenen bataryaların Kilis veya Reyhanlı'ya yerleştirilmesi öngörülüyor
 MAHMUT GÜRER
 Türkiye günler süren tartışmaların ardından, Suriye sınırına yerleştirilmek üzere Patriotlar için NATO'ya resmen başvurdu. Dışişleri Bakanlığı tarafından duyurulan başvurunun, Washington anlaşmasının 4. maddesi kapsamında gerçekleştirildiği vurgulandı. NATO'nun karar almasının ardından füze bataryalarının yaklaşık 15 gün içinde Türkiye'ye getirilerek Kilis ya da Hatay'ın Reyhanlı ilçesine konuşlandırılacağı belirtildi.
 DIŞİŞLERİ Bakanlığı, ulusal güvenliğe yönelik tehdidi gerekçe göstererek, ulusal hava savunma sisteminin müttefik hava savunma unsurlarıyla takviyesinin desteklenmesiiçin NATO'ya talepte bulunulduğunu bildirdi. NATO Konseyi de, Türkiye'nin bu talebinin hızla değerlendirileceğini açıkladı.
 AKŞAM'In askeri kaynaklardan edindiği bilgilere göre, Patriotlar konusundaki etüd çalışmalarının büyük bölümü tamamlandı. Bataryaların sınıra çok yakın olması gerektiği üzerinde duruluyor. Bunun nedeni, Suriye'nin elindeki kimyasal başlığa sahip füzeler. Yetkililer, olası bir saldırıda Türkiye topraklarında kimyasal serpinti olmaması için bataryaların sınıra çok yakın konuşlandırılması gerektiğini dile getiriyor. Türkiye'ye toplam 8 batarya getirilmesi de öngörülüyor. 
 
 KİLİS HAZIR
 Patriot bataryalarının kurulması beklenen yerlerden biri, Kilis'teki Öncüpınar 4. Hudut Bölük Komutanlığı yakınları. Genelkurmay Başkanı Orgeneral Necdet Özel'in 9 Ekim'de ziyaret ettiği bölgedeki sınır karakolunun Suriye'ye hakim noktasına geçen ay füze rampaları yerleştirilmiş ve füzelerin yönü Suriye tarafına çevrilmişti.