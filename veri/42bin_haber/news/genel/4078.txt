Galatasaray Üniversitesi'nde yangın
Galatasaray Üniversitesi'nin tarihi binasında yangın kabusu.
 Beşiktaş'ta bulunan Galatasaray Üniversitesi'nde saat 19.30 sıralarında yangın çıktı. Hocaların odalarının bulunduğu 3 katta çıktığı belirtilen yangın nedeniyle olay yerine çok sayıda itfaiye ekibi sevk edildi. Rüzgarında etkisiyle alevler kısa sürede 3. katı ve çatı katını sardı. Çırağan Sarayı yaya ve araç trafiğine kapatıldı. Yangın nedeniyle bitişikte bulunan Kabataş Erkek Lisesi'nde yatılı okuyan öğrenciler de tahliye edildi. Kıyı emniyetine bağlı ekipler de denizden yangına müdahale ediyor. Yaklaşık 3 saat süren çalışma sonucu yangın kontrol altına alındı. 
 TARİHİ BİNANIN ÇATISI ÇÖKTÜ
 Tarihi binanın yanan çatısında çökme meydana geldi. Kontrol altına alınan yangından geriye kül olmuş ve büyük hasar görmüş tarihi binanın kalıntıları kaldı. Olayla ilgili soruşturma başlatıldı. 
 BİZ DERSTEYDİK
 Öğrenciler, "Yangın alarmı çaldı. En başta pek umursamadık. Daha sonra büyüdü. Bizi dışarıya çıkardılar" dedi. Çalışmaları korku dolu bakışlarla izleyen öğrenciler,  "Yangın alarmı çaldığında biz dersteydik. Küçük çaplı bir yangındı. Rüzgarın etksiyle yangın büyüyünce bizi dışarıya çıkardılar. Burası bizim evimizdi. Bir tarih yandı" diye konuştu.
 AHŞAP BİNA KİTAP DOLUYDU
 Yangın sırasında binada bulunan Yard. Doç. Dr. Özlem Yüce yaşananları şöyle anlattı: Ben o katta çalışmaktaydım. Dumanları görünce binayı tahliye ettik güvenlik görevlileri ilk müdahaleyi yaptılar. Beş altı dakika içerisinde itfaiye ekipleri geldi soğutma çalışmaları yaptığını düşünürken alevler binayı sardı. Ahşa bina içerisi kitap dolu.
 MİMAR SARKİS BALYAN
 Yanan bina, Galatasaray Üniversitesi tarafından kullanılan, Feriye Sarayları olarak da bilinen ve Çırağan Sarayı'nın müştemilatı olan bina. Sultan Abdülaziz döneminde mimar Sarkis Balyan tarafından inşa edilen (1871) ve resmi adı İbrahim Tevfik Efendi Sahilsarayı olan ana bina, uzun yıllar Galatasaray Lisesi'nin kız bölümü dersliği ve yatakhanesi olarak kullanıldıktan sonra Galatasaray İlkokulu'na tahsis edildi ve 1992 yılında da üniversiteye devredildi. İlk dönemde idari birimler, sınıflar, kütüphane ve öğretim üyelerinin bürolarını barındıran ana bina, günümüzde sadece idari birimlerin bir kısmı ile Hukuk, İİBF ve İletişim Fakülte sekreterliklerini ve bu fakültelerde görevli öğretim üyelerinin bürolarını içeriyor.
 ELEKTRİK KONTAĞI
 Yangının bir hocanın odasında, elektrik kontağından çıktığı belirtiliyor.
 BAHÇEŞEHİR ÜNİVERSİTESİ'NDEN DESTEK
 Bahçeşehir Uğur Eğitim Kurumları Başkanı Enver Yücel, Galatasaray Üniversitesi öğrencilerinin eğitimlerinde bir aksaklık yaşanmaması için her türlü desteği vereceklerini söyledi. Yücel, twitter'dan yaptığı açıklamada "GS Üniversitesi'nin dersleri aksamadan devami için yerlerimizden istifade edeceklerdir" dedi. 
 OLAY YERİNDEN İLK GÖRÜNTÜLER - TIKLAYIN