7 milyar euroya mal olacak 120 bin kişiye iş verecek
Üçüncü havalimanı için takvim belli oldu. Dünyanın en büyüğü olması planlanan havalimanı ilk yer tesliminin ardından 42 ay içinde tamamlanacak. İhaleyle TAV'ın yanı sıra, aralarında Limak'ın ve AIC Group'un da bulunduğu çok sayıda yerli ve yabancı firma ilgileniyor
 Ulaştırma, Denizcilik ve Haberleşme Bakanı Binali Yıldırım, 'Yap, işlet, devret' modeliyle İstanbul'a yapılacak olan üçüncü havalimanı ihalesinin 3 Mayıs'ta yapılacağını açıkladı. 25 yıllığına işletmesi kiralanacak olan havalimanının, toplam maliyetinin 7 milyar Euro'dan fazla tahmin edildiğini kaydeden Yıldırım, yeni havalimanı için 350 bin ton demir çelik, 10 bin ton alüminyum ve 415 bin metrekare cam kullanılacağını söyledi. İhaleyi alan firmaya 12 yılda toplam 342 milyon yolcu garantisi verdiklerini açıklayan Yıldırım, '25 yıllık kira bedeli toplam olarak fiyat verilecek ve her yıl eşit taksitle ödenecek. Şimdiden havalimanı için isim tartışmasına girmek doğmamış çocuğa don biçmek gibi bir şey olur' dedi. Yıldırım dün Ankara'da, İstanbul'a yapılacak yeni havalimanına ilişkin basın toplantısı düzenledi. Havalimanı şehir bağlantısını sağlayacak ulaşım altyapısının kara ulaşımı, raylı sistem, havalaanı inşaatıyla eş zamanlı olarak gerçekleştirileceğini dile getiren Yıldırım, tüm kurumların  koordineli olarak çalıştıklarını söyledi. 
 4 AŞAMALI PROJE
 PROJENİN dört aşamada gerçekleşeceğini anlatan Yıldırım, şunları söyledi: 'Birinci aşamada toplam 90 milyon yolcu kapasitesine sahip olan yolcuların kullanımına yönelik her türlü donanıma sahip 680 bin metrekare büyüklüğünde ana terminal, 170 bin metrekare büyüklüğünde ikinci terminal veya uydu terminal olmak üzere iki terminal binası, terminallerde toplam 88 yolcu köprüsü, 12 bin araçlık kapalı otopark, birbirinden bağımsız 3 pist, 8 paralel taksi yolu, yaklaşık 4 milyon metrekarelik apron, 3 teknik blok, bir kule, şeref salonu, hastane, ibadethane, kongre merkezlerinin yer aldığı diğer sosyal donatı alanları bulunacak.''
 500 uçak park edecek
 TÜM etaplar tamamlandığında yaklaşık 1,5 milyon metrekarelik kapalı alanı olacağını kaydeden Yıldırım, yıllık 150 milyon yolcu kapasitesi olacağını da vurguladı. Ulaştırma Bakanı, konuyla ilgili şu bilgileri verdi: 'Yeni havalimanı tamamlandığında 165 yolcu köprüsü, 4 ayrı terminal binası, 8 kontrol kulesi, 500 uçak park kapasiteli aprondan oluşacak.
 İlk etapta 80 bin kişi çalışacak
 YILDIRIM, üçüncü havalimanı sayesinde yıllık 120 bin kişiye istihdam sağlanacağı müjdesini verdi. Yıldırım, 'İlk etapta inşaatın başlamasıyla birlikte yılda ortalama 80 bin kişiye iş sağlayacak. Havalimanının hizmete girmesiyle de yılda ortalama 120 bin kişiye iş sağlacak' dedi. 2012 yılı sonunda hava ulaştırma sektöründe 165 bin kişinin çalıştığını bildiren Binali Yıldırım, son dönemde sektörün gerçekleştirdiği atağa vurgu yaptı.
 Dubai 2020'de bizi geçecek
 TÜRKİYE ile birlikte Çin ve BAE de havalimanlarını büyütmek için önemli yatırımlar yapıyor. Çin'in Beijing'de inşa edeceği 130 milyon kapasiteli havalimanı İstanbul'dakinin gerisinde kalacak. Fakat Dubai'de 2020'li yıllarda bitirilmesi planlanan 160 milyon yolcu kapasiteli havalimanı bizimkini gölgede bırakacak
 Bugün en büyüğü Atlanta
 Sıra Havalimanı Ülke  Kapasite
 1 Atlanta ABD 92,3 milyon
 2 Beijing Çin 77,4 milyon 
 3 Londra Heathrow İngiltere 69,4 milyon 
 4 O'Hare Chicago ABD 66,5 milyon
 5 Tokyo  Japonya 62,2 milyon
 Sıra Havalimanı Ülke  Kapasite
 6 Los Angeles ABD 61,8 milyon
 7 Paris Charles de Gaulle 60,9 milyon 
 8 Dallas Fort Worth ABD 57,8 milyon
 9 Frankfurt Almanya 56,4 milyon
 10 Hong Kong Çin 53,3 milyon
  