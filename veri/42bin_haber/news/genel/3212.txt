Tehdit kalkınca Patriotlar da gider
Dışişleri Bakanı Ahmet Davutoğlu'ndan 'Patriot' açıklaması... Davutoğlu, İstanbul Ticaret Odası Meclis Toplantısı'nda İTO üyelerinin sorularını cevapladı. Türkiye ile İran arasında kriz olduğu yönündeki soru üzerine Davutoğlu, iki ülke arasında kriz olduğunu iddia edenlerin kısa bir süre önce Tahran Anlaşması imzalandığında, Türkiye'yi Batı ile ilişkilerini bozmakla suçladığını ifade etti.
 BM Güvenlik Konseyi'nde kararlı şekilde İran'ın yanında durdukları gibi bu gün de ezilen Suriye halkının yanında duracaklarını belirten Davutoğlu,  'İran ile bu konuda görüş ayrılıklarımız var. Ama daha dün gece İran Dışişleri Bakanı diş masasındayken aradı. Takip ettiğimiz bir süreçte takas ile 48 İranlının 2 bin 130 tutukluya karşı serbest bırakılması için teşekkürlerini sundu' dedi. Davutoğlu, patriotlar içinse şunları söyledi: Suriye'de maalesef kaotik bir durum oluştu ve Suriye'de Türkiye'ye de ulaşabilecek orta ve uzun menzilli füzeler olduğunu biliyoruz. Bizim temel meselemiz ülkemizi gelebilecek bütün tehditlere karşı hazırlıklı kılmak. Konvensiyonel tehdit gelebilir. Yani fiili orduların konvensiyonel güçleriyle saldırması. Bu konuda Türkiye'nin kapasitesi o kadar yüksek ki hiçbir komşu ülkeden Türkiye'ye böyle bir tehdidin doğrudan gelmesi söz konusu olmaz. Gelirse de Türkiye milli kapasitesiyle cevap verir. Patriotlar bu tehlike kalktığı anda gider. Bir gün bile kalmazlar.
  