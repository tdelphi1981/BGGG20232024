Roman öğrenciler fişleniyor iddiası
Öğrenci Velileri Dayanışma Derneği'nden (ÖVDER) şok açıklama...
    İzmir İl Milli Eğitim Müdürlüğü'nün okullardaki Roman öğrencilerin yapılan tespit çalışmasıyla fişlendiğini öne süren ÖVDER İzmir Şube Başkanı Orhan Yüce duruma tepki gösterdi. İl Milli Eğitim Müdürlüğü'nün okullara '2011- 2012 eğitim öğretim yılında 8. sınıftan mezun olup öğrenci sayılan ve ilimiz ortaöğretim kurumlarında öğrenim görmekte olan öğrencilerden, 9. sınıfa devam etmeyen Roman öğrenci sayısını bilmemiz gerekiyor. 9. sınıfa devam etmeyen Roman öğrencilerin sayısı tespit edilmeli' diye yazı gönderdiğini açıkladı.  
 Yüce, "Amacı net belirtilmemiş ve velilere bilgi verilmeden çocuklarının fişlenmesi ne yasal ne de insan haklarına uygun değildir" dedi. İzmir İl Milli Eğitim Müdür Yardımcısı Ali Bayram Tetik ise, 12 yıllık eğitimin zorunlu olduğuna dikkat çekerek, "9. sınıfa devam etmeyen öğrencilerin tespitini istiyoruz" diye açıklama yaptı.  