Hakim kitapları toplattı
Brezilya'nın Rio de Janeiro eyaletinde, dünyada okunma rekorları kıran erotik roman üçlemesi "Grinin Elli Tonu" hakim kararıyla, iki mağazadan toplatıldı.
İngiliz yazar E.L. James tarafından kaleme alınan üçlemenin dışında, başka erotik kitaplara da el koyan yetkililer, çocukların kitap sayfalarını açamaması  için, bu mağazaların erotik yayınları kaplayarak satması gerektiğini belirtti. 
Macae şehrindeki operasyonda 64 kitabın toplatıldığı bildirildi.  
El konulan kitaplar mağazalara, paketlenerek satılması kaydıyla beş gün içinde geri verilecek. 
Yerel aile mahkemesinin resmi internet sitesinden yayınlanan açıklamada, hakim Raphael Baddini de Queiroz Campos'un bir kitapçının vitrinine toplanıp "Grinin Elli Tonu" kitabına bakan bir grup çocuğu görmesi üzerine böyle bir karar alındığı ifade edildi. 