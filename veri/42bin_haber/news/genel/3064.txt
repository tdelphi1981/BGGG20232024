İran'dan sert Patriot çıkışı
İran Dışişleri Bakanlığı Sözcüsü Ramin Mihmanperest, Patriot füze bataryalarının olası savaşta İsrail’i İran füzelerine karşı koruma amacıyla Türkiye’de konuşlandırılmak istendiğini iddia etti.
 Lübnan’ın El Manar televizyon kanalına konuşan Mihmanperest, Patriotların, İsrail’in İran’a saldırması durumunda İran’ın yapacağı karşı atağa karşın İsrail’i korumak amacıyla Türk topraklarında yerleştirmek istendiğini savundu.
 İranlı sözcü, “Türkiye’ye yaptığım ziyarette Türk makamları Türkiye topraklarını Suriye füzelerine karşı koruma maksadıyla Patriotların Türkiye’ye konuşlandırılacağını söyledi. Fakat İran’a göre bu sistem Batı ve NATO tarafından İsrail’i koruma amacıyla Türkiye’ye yerleştiriliyor” diye konuştu.
 TÜRKİYE İRAN SALDIRISINDA YER ALMAYACAK 
 Türkiye’nin İran’a yapılacak her hangi bir askeri harekâtta yer almayacağını düşündüklerini söyleyen Mihmanperest, “Bize göre Türkiye hava sahasını İran’a karşı kullandırmaz, fakat Türkiye’deki füze sistemlerinin kontrolü Türklerin değil Batılı ülkelerin elindedir” açıklamasında bulundu.