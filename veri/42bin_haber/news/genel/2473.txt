Hayata emekledi
Muğla'da inanılmaz olay...
 Datça İlçesi'nde önceki gün öğle saatlerinden bu yana kendilerinden haber alınamayan Astsubay Murat Birdane (28) ve eşi Mehtap Birdane (31) otomobilleriyle yuvarlandıkları 70 metrelik uçurumda ölü bulundu. Aynı araçta bulunan bir yaşındaki Zeynep Birdane ise olaydan sağ kurtuldu.
 ARACIN yanına inen jandarma ekipleri Murat ve Mehtap Birdane çiftinin cansız bedeniyle karşılaştı. Araçta başka birilerinin olabileceğini düşünerek bölgede arama yapan ekipler, çalılıkların arasından gelen ağlama sesine doğru gittiklerinde aracın 50 metre uzağında çiftin bir yaşındaki kızları Zeynep'i emeklerken buldu. Mucize bir şekilde kazadan sağ kurtulan minik Zeynep, 26 saat sonra ambulansla Marmaris Devlet Hastanesi'ne sevk edilerek gözetim altına alındı. Kazada hayatını kaybeden çiftin cesetlerini olay yerinden kaldırma çalışmaları uzun süre devam etti.
 Mustafa İNCİ / Arzu BARLAS