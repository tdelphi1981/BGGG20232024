Salih Fırat resmen gitti
ADIYAMAN Milletvekili Salih Fırat, İzmir Milletvekili Birgül Ayman Güler'in, "Türk ulusuyla Kürt milliyetini eşit, eşdeğerde gördüremezsiniz" sözlerine tepki olarak aldığı "CHP'den istifa" kararından vazgeçmediğini söyledi. Fırat, dün akşam saatlerinde yaptığı açıklamada, "Bugüne kadar yaşanan süreç nedeniyle partimden istifa ederek, bağımsız milletvekili olarak devam etmeyi uygun gördüm" dedi.
FIRAT'A YAKIN MARKAJ  

CHP'nin dünkü gündeminde, aralarında Genel Başkan Kemal Kılıdaroğlu'nun da bulunduğu isimlerin hakkında "İstifa etmedi" dediği Salih Fırat'ın ikna edilmesi vardı. CHP kurmayları, "İstifanı yürürlüğe koymadık. Sen de biraz bekle. Seni tatmin eden adımlar atılmazsa istifanı resmileştirirsin. Bize zaman ver" sözleriyle Fırat'ı ikna etmeye çalıştı. Ancak Fırat dün akşam saatlerinde "İstifa ettim" açıklaması yaptı. 

FIRAT DEĞİL AMA GÜLER GÖRÜŞTÜ

Fırat'ın istifasını açıklamasına ise Kılıçdaroğlu'nun dün akşam saatlerine kadar kendisiyle temas kurmamasının neden olduğu belirtildi. Fırat'ın istifasını açıkladığı dakikalarda tartışmayı başlatan İzmir Milletvekili Güler'in genel merkeze gelerek Kılıçdaroğlu ile görüşmesi dikkat çekti. Kılıçdaroğlu'nun, Güler'i "Yaptığınız konuşmanının kabul edilebilir bir yanı yoktur" sözleriyle eleştirdi. Güler, görüşme sonrasında gazetecilere, "İstifa etmeyeceğim. Milletvekkilimizin istifasının benimle ilgisi olduğunu düşünmüyorum" dedi. Salih Fırat'ı istifaya iten başka nedenler olduğunu belirten Güler, Kılıçdaroğlu tarafından uyarılmadığını da belirterek, "Bu savlarda biz bir sorun görmüyoruz" dedi. 

CHP GRUBUNUN ÇOĞU ALKIŞLADI

Fırat'ın istifa açıklamasındaki, "Güler'in cümlelerin birkaç milletvekili hariç, salonda bulunan CHP grubu milletvekili arkadaşlarımızın neredeyse tamamı tarafından alkışlanmış olması son bir kırılma noktası olmuştur. Kürt sorununun çözümüne ilişkin olarak başlatılmış bulunan bu sürecin, eşitlik ve özgürlük temelinde bir çözüme evrilebilmesi için gerekli katkının sunulması gerekirken, sorunun çözümüne engel bir yaklaşım içine girilmesini doğru bulmadığımı belirtmek isterim" değerlendirmeleri de dikkat çekti.

CHP'DE GERGİNLİK

Fırat'ın istifasıyla parti içindeki "Ulusalcı Kanat" ile kendilerine "CHP'nin Solu" adı veren grup arasındaki gerginlik de Genel Başkan Yardımcısı Sezgin Tanrıkulu'nun yaptığı açıklamayla resmileşti. Tanrıkulu, "TBMM görüşmelerinde sarf edilen sözler kabul edilebilir değildir. Bu kabul edilmezlik hem insani, hem siyasi hem de toplumsal açıdan geçerlidir. Ne demek, 'Türk ulusu ile Kürt milliyeti eşit olamaz' Bu cümle her şeyden önce kendi içinde sorunludur. Kimse kimseden, bir halk diğer halktan, bir milliyet diğer milliyetten hiçbir koşulda eksik değildir. Hepimiz eşitiz" dedi.