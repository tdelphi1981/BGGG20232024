Şeker Piliç havlu attı Torunlar'ın terk ettiği masaya Banvit oturdu
Ev hanımlarının gözdesi Şeker Piliç zor günler geçiriyor. Hacizler ve icralar yüzünden hammadde bulamadığını açıklayan şirket hayvanları elden çıkarıyor. Şirket dün Banvit ile görüşmelere başladı
 Türkiye'nin bir devi daha dizlerinin üzerinde... Türk tavukçuluk sektörünün önde gelen firmalarından Şeker Piliç, bugün itibarıyla üretim ve satışlarının sürdüğünü, ancak haciz nedeniyle gerekli hammaddenin temin edilememesine bağlı olarak her iki faaliyetin de durdurulacağını açıkladı. Şeker Piliç'in icra takibine konu olan 4.79 milyon liralık tutar, şirketin aktif toplamının yüzde 1.83'ünü oluşturuyor. Şirketten mevcut faaliyetlerle ilgili yapılan açıklamada ise, 'Alacaklarımız ve banka hesaplarımız üzerinde ihtiyati haciz bulunması sebebiyle üretim için gerekli hammadde alım imkanımız kalmamıştır. Sözleşmesi iptal olan bayi ve market olmamakla birlikte, üretim için gerekli olan hammadde temin edilemeyeceği için mevcut canlı varlıklar hızlı bir şekilde elden çıkarılarak üretim ve satışımız durdurulacaktır' denildi. Bu gelişmelerin ardından beyaz et sektörünün en büyük şirketlerinden Banvit, şirketle görüşmelere başladığını açıkladı.
 PAZAR PAYI YÜZDE 6-7
 İSTANBUL Sanayi Odası'nın son açıkladığı 500 Büyük Sanayi Kuruluşu listesinde Şeker Piliç 326 milyon lira ciro ile 241'inci sırada yer almıştı. Şirketin pazar payı ise yüzde 6-7 seviyesinde bulunuyordu.
 Torunlar icra yüzünden masadan kalkmıştı
 ŞİRKET, çok değil daha birkaç gün önce Türkiye'nin yükselen gruplarından biri olan Torunlar ile görüşmelere başlandığını borsaya bildirmişti. Fakat görüşmeler kısa sürdü. İcra takipleri ve ihtiyati haciz kararları gerekçe gösterilerek Torunlar, Şeker Piliç görüşmelerinde masadan kalktı. Kulislerde Banvit ile yapılan görüşmelerin oldukça ciddi olduğu ve yakın zamanda Şeker Piliç hisselerinin Banvit'e geçebileceği değerlendiriliyor.