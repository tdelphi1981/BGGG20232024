Dağlıca gözcüsü teröriste 13 kez müebbet
Hakkari'nin Yüksekova ilçesi Dağlıca bölgesindeki askeri birliğe 2007 yılında düzenlenen ve 12 askerin şehit olduğu saldırıda gözcülük yapan teröriste 13 kez müebbet ve 275 yıl hapis cezası verildi.
Terör örgütü PKK üyelerince 21 Ekim 2007'de Yüksekova ilçesi Dağlıca bölgesinde bulunan 3. Motorize Piyade Tabur Komutanlığı ile iki üs bölgesine düzenlenen saldırı öncesinde bölgede keşif yaptığı ve saldırıda gözcü olarak görev aldığı iddiasıyla tutuklanan terör örgütü PKK üyesi Zeynel kod adlı Turan Türköz'ün, Van 3. Ağır Ceza Mahkemesi'nde, Silahlı terör örgütüne üye olmak, devletin birliğini ve ülke bütünlüğünü bozmak, kasten adam öldürmek suçlarından yargılandığı davada karar çıktı. 
Mahkeme heyeti, davanın 9 Ekim'de görülen son duruşmada, terörist Türköz'e, Devletin birliğini ve ülke bütünlüğünü bozmak, Tasarlayarak kasten adam öldürmek suçlarından 13 kez müebbet, Kasten adam öldürmeye teşebbüs etmek ve Kişiyi hürriyetinden yoksun kılmak suçlarından da 275 yıl hapis cezası verdi.

Gerekçeli karardan

Mahkeme heyeti, kısa süre önce hazırladığı gerekçeli kararda, terör örgütü PKK'nın, ülkenin Doğu ve Güneydoğu Anadolu bölgelerini de içine alacak şekilde Suriye, Irak ve İran toprakları üzerinde Marksist-Leninist ilkeler doğrultusunda bağımsız bir devlet kurmayı amaçlayan, bu amaçla da cebir ve şiddet kullanarak devletin birliğini ve ülke bütünlüğünü bozmaya yönelik birçok silahlı eylem gerçekleştiren uluslararası nitelikte kanlı bir örgüt olduğu belirtildi. 
Terör örgütünün, 1984-2009 yılları arasında 4 bin 361 asker, 217 polis, bin 378 korucu ve 116 öğretmeni şehit ettiğine işaret edilen kararda, bu süre zarfında verilen mücadelede 29 bin 359 teröristin de öldürüldüğünün altı çizildi.

Terörist Türköz'ün savunması

Terör örgütüne 2004 yılında katılan Turan Türköz'ün, Cumhuriyet savcılığındaki ve mahkemedeki savunmasında, örgütün kırsal alandaki kamplarında askeri eğitim aldıktan sonra Dağlıca saldırısı başta olmak üzere çeşitli silahlı eylemlerde bulunduğunu, 10 Ağustos 2011'de de terör örgütüne katılmanın yanlış olduğunu anlayarak Irak'ın kuzeyindeki Çarçela kampından kaçıp Yüksekova Emniyet Müdürlüğü'ne teslim olduğunu belirtti. 
Dağlıca saldırısında, gece görüş dürbünü ile gözcülük yaptığını anlatan Türköz, yaklaşık 500 kişiden oluşan terörist grubun 200'ünün karakolla sıcak temasta bulunduğunu, bu sırada gece görüş dürbünü ile gördüklerini terör örgütünün üst yöneticilerine aktardıklarını ve saldırının bu bilgiler kapsamında yönetildiğini ifade etti.

Eylem talimatlarını, avukatlar terör örgütüne ulaştırıyor

Türköz, eylem talimatlarını, terör örgütünün üst yapılanması KCK'nın yöneticilerinden aldıklarını ve terör örgütü elebaşı Abdullah Öcalan'ın talimatlarının, avukatları ile Bağımsız Van Milletvekili Aysel Tuğluk ve İbrahim adlı bir kişi tarafından PKK'ya ulaştırıldığını bildirerek, BDP'nin de PKK'nın talimatıyla hareket ettiğini kaydetti. 
BDP'nin, milletvekili ve belediye başkanlarını aday olarak belirlemesinde KCK'nın etkisi olduğuna değinen Türköz, halk üzerinde baskı oluşturulması ve şehir merkezlerinde çıkan olayların, terör örgütünün silahlı kanadı HPG'nin talimatıyla şehirlerdeki öz savunma birlikleri tarafından gerçekleştirildiğini anlattı.
Türköz, ilkbahar döneminde Türkiye'deki kamplarda üs kuran teröristlerin, sonbaharda Irak'ın kuzeyindeki sınıra yakın alanlarda konuşlandığını vurgulayarak, kampların güvenliğinin ise doçkalarla sağlandığını dile getirdi.