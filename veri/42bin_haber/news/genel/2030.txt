2013’te şirket evliliklerinden 12 milyar dolar gelecek
Uluslararası kredi derecelendirme kuruluşu Fitch'in not yükseltmesinden sonra yabancı şirketlerin Türkiye'ye ilgisi arttı.
 Birçok yabancı şirket, Türkiye'de yatırım yapmak için yerli ortak arayışına girdi. Dünyanın en büyük araştırma ve danışmanlık kuruluşlarından Deloitte'e göre 2013 yılında 200'e yakın Türk şirketi, yabancılarla ortaklık kuracak. Önümüzdeki yıl satın alma ve birleşmelerden dolayı 10–12 milyar dolar civarında yabancı sermaye geleceği tahmin ediliyor. Deloitte Birleşme ve Satın Almalardan Sorumlu Türkiye Ortağı Mehmet Sami, özellikle perakende sektörünün satın alma ve birleşmede hareketli bir yıl geçireceğini söyledi. Yabancı şirketlerin Türkiye'ye ilgisi devam ediyor. 2013 yılında yaklaşık 200 yabancı şirketin Türk şirketlerle evlilik yapması bekleniyor. 2005 yılından bu yana 100 milyar doları bulan şirket evliliklerinden, 2013 yılında 10–12 milyar dolar civarında bir kaynak girişi olacağı tahmin ediliyor.
 Deloitte Birleşme ve Satın Almalardan Sorumlu Türkiye Ortağı Mehmet Sami, Cihan Haber Ajansı'na (Cihan) yaptığı değerlendirmede yabancı şirketlerin 70'e yakın yöneticiyle Türkiye'de satın alma ve birleşme fırsatı aradığını belirtti.
 Şirket birleşmeleri açısından 2011'de yüzde 8 büyüme kaydedildiğini ancak bu oranın bu yıl yüzde 3 civarında kalmasının beklendiğini ifade eden Sami, "2011'de yüzde 8 büyümüştük, bu sene yüzde 3 civarında büyüme öngörülüyor. Gelecek sene için de yüzde 3–4 civarında büyüme bekleniyor. Satın almalarda, bu sene büyümemiz düşük olmasına rağmen 2011'deki seviyeyi yakalayacağız. Önümüzdeki sene yaklaşık 200 şirketin birleşmesinden, 12 milyar dolar kadar yabancı sermaye girişi bekliyoruz." diye konuştu.
 Yabancılarla yapılan şirket evliliklerinin artması gerektiğini vurgulayan Sami, Türkiye'de 2005 yılından beri 100 milyar dolarlık şirket evliliği bulunduğunu aktardı. 2013 yılında finans ortaklıklarının sayısının artabileceği ancak satın alma ve birleşmelerde özellikle perakende ve tüketim sektörlerinin öne çıkacağı tahmininde bulunan Sami, şöyle devam etti: "Yapı malzemelerine de ciddi ilgi var. Ayrıca yabancıların hedefinde özelleştirmeler de var. Özelleştirmelere büyük miktarlarda yabancı sermaye gelmesini bekliyoruz. Önümüzdeki yıl işlem hacmi 1 milyar doların üzerinde birkaç şirketin satışı olacak. Satın almaların yüzde 95'i yabancılar tarafından gerçekleştirilecek. Türk şirketleri de bazı pazarlara girmek için yabancı şirketlerle ilgileniyor."
 Satın almalarda Türkiye'ye yönelik not artırımının da etkisi olduğuna işaret eden Mehmet Sami, "Bunun yanı sıra mali performansının güçlü olması, yabancı yatırımcıların dikkatini çekiyor. Türkiye, gelişen ekonomisi ve bölgesel güç olmasından dolayı Ortadoğu, Kafkaslar ve Balkanlar için de çok önemli bir pazara sahip. İç pazarı da çok büyük. Ayrıca bir üretim üssü olmaya başladı. Ülke ekonomisi iyi olduğu için yabancıların ilgisini çekiyor. Durgunluk yaşayan batılı ülkelerdeki şirketler, Türkiye'yi büyümenin adresi olarak görüyor." değerlendirmesinde bulundu.
 CİHAN
  