Nükleerde ikinciyi kaybeden ülkeye üçüncünün kapısı açık!
Sinop'a yapılacak santral için dört ülkeden birini seçeceklerini anlatan Bakan Yıldız, bu aşamada elenenlerin üçüncü santral için yarışacabileceğini ifade etti
 ENERJİ ve Tabii Kaynaklar Bakanı Taner Yıldız, üçüncü nükleer santral yapımı için şu ana kadar müzakere etmedikleri ülkelerin de talip olabileceğini söyledi. Enerji ve Tabii Kaynaklar Bakanlığı tarafından bakanlıkta Türkiye'de Nükleer Enerji Üretimi Forumu gerçekleştirildi. Toplantıya Enerji ve Tabii Kaynaklar Bakan Yardımcısı Murat Mercan, Japonya'nın Ankara Büyükelçisi Kiyoshi Araki, Japon Mühendisleri Federasyonu üyeleri, Türkiye Atom Enerjisi Kurumu yetkilileri ve bakanlık bürokratları katıldı. Forum ile ilgili konuşan Enerji ve Tabii Kaynaklar Bakanı Taner Yıldız, bakanlığının nükleer enerji politikaları içerisinde yer alan ülkelerle bilgi birikimi alışverişi, eğitim ve araştırma faaliyetleri kapsamında bu forumun yapıldığını söyledi.
 ÜÇÜNCÜ SANTRALA HAZIRLIK 
 SİNOP'a kurulması planlanan ikinci nükleer santral müzakereleriyle ilgili de bilgi veren Yıldız, şunları kaydetti: ''İkinci santral için dört ülkeden birini seçeceğiz. Ancak ikinciyi alamayanlara üçüncünün yolu açık. Ayrıca üçüncü nükleer santral yapımına şu ana kadar müzakere etmediğimiz ülkelerden de talip çıkabilir.''