Lise sistemini tartışmaya açalım
AKŞAM'ın haftasonu duyurduğu yeni ortaöğretim sistemi, eğitim dünyasının gündemi oldu. Liselere girişi yeniden düzenleyen kararları uzmanlar değerlendirdi. Değişikliğin gözden geçirilmesini istedi
 ALAZ KUSEYRİ 
 Rıfat Sarıcaoğlu (İstanbul Bilgi Üniversitesi Mütevelli Heyeti Başkanı ve Vakıf Üniversiteleri Birliği Başkanı): Lise türlerinin azaltılmasını olumlu buluyorum. Ancak, mahalle mantalitesine tamamen karşıyım. Bölgecilik, ayrışma bu nedenle daha da hızlı olacak. Diğer yandan bu sistemde ısrar edilirse, son sınıftaki öğrenciler bölgeler bazında çıktı olarak ölçülmeli ve bugünün sisteminden çıkanlar yeni sistemle birlikte ölçülmeli. Eğer, hata varsa bir an önce önerilen sistemden vazgeçilmeli. Aksi olursa bizler özür dileriz.
 Bahçeşehir Üniversitesi Mütevelli Heyeti Başkanı Enver Yücel de AKŞAM'ın haberiyle başlayan tartışmaya görüşlerle destek verme çağrısı yaptı. Yücel 'Gençler geleceğimizdir' dedi.
 KÖYDE KAL MI DENECEK 
 Enver Yücel'in yorumu şöyle: 'Küreselleşen dünyada 'Sen mahallenden çıkma' demek yanlış. Öğrencinin yetenek ve kabiliyeti sınırlandırılmış olur. Herkes vergisini ödüyor, öğrencinin her okulda okuma özgürlüğü vardır. 'Mahallende oku' demek eşitlik prensibine biraz değil, çok aykırı. 'Köylüsün köyde kal' mı olacak? Liselerin değişimini çok iyi tartışmak lazım. 'Ben yaptım oldu' olmasa keşke. Fen liseleri kapatılmasın. Dünyanın her yerinde sınavla girilen elitist liseler vardır. Ortaokuldan sonra 'Meslek lisesine gideceksin' demek, 'Sen üniversiteye gitme' anlamına gelecek. Adil, hakkaniyetli kriterler konulsun. İsteyen istediği okulda okusun.'
 Eşitliği engellerse, sorun olur
 Prof. Dr. Münevver Yalçınkaya (Ege Üniversitesi Eğitim Bilimleri Fakültesi Ortaöğretim Sosyal Alanları Eğitimi Bölümü Başkanı): YAPILAN değişiklikler gerçekten fırsat eşitliğini engelleyecekse ciddi bir sorun bu. Eşitliği engellemezse de SBS'nin ve dershanelerin kalkmasını olumlu buluyorum. Öğrenciler o kadar çok sınava giriyorlar ki dershaneler bu işten nemalanıyor. Okulların önemi çok azalıyor. Uygulama okullarına gittiğimizde liselerin 3. ve 4. sınıflarına devam edilmediğini, her şeyin dershanelere endeksli olduğunu görüyoruz. Yerelleşme sağlanırsa, MEB'in ekonomik ve program çeşitliliği açısından okullara desteği olursa olumlu sonuç alınır. 