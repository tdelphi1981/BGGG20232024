Beyoğlu'nda otomobile molotoflu saldırı
Beyoğlu'nda park halindeki bir otomobil kimliği belirsiz 10-15 kişilik bir grup tarafından molotof atılarak yakıldı. Edinilen bilgiye göre olay, Dolapdere Caddesi Oya Sokak üzerinde 17:00 sıralarında meydana geldi.
Korsan gösteri düzenleyen bir grup, park halindeki bir otomobili molotofkokteyli atarak yaktı. Otomobilin sahibi, yanan aracını görünce eşi ve kızına sarılarak ağladı. 
Hacıahmet Mahallesi Dolapdere Caddesinde toplanan yaklaşık 10-15 kişilik bir grup, görgü tanıklarının iddiasına göre, caddeye önce ses bombası attı. Ardından havai fişek atan eylemciler, Oya Sokak üzerinde park halinde bulunan 56 DS 880 plakalı otomobili molotofkokteyli atarak ateşe verdi. Bu sırada caddeden geçen bir polis ekibi, gruba müdahale etmeden telsizden acil yardım istedi. Yardım isteği üzerine bölgeye çok sayıda polis ekibi sevk edildi. Saldırganlar polisin olay yerine gelmesiyle ara sokaklara kaçarak izlerini kaybettirdi. Polis yanan aracın çevresini güvenlik şeridi ile çevrilerek incelemeye aldı. Olay yerinden tek tek delil toplayan polis, saldırganları teşhis etmek için caddede bulunan MOBESE kameralarını da incelemeye aldı.  
YANAN OTOMOBİL İÇİN GÖZYAŞI DÖKTÜLER 
Polisin çalışmaları sırasında kalabalığı görerek sokağa gelen sahibi, yanan aracın kendi otomobili olduğunu görünce eşi ve kızına sarılarak ağladı. Gözyaşı döken aileyi polis teskin etti.