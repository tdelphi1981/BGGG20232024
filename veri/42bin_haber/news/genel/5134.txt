İki dilim ekmek iki kaşık şekerden daha çok tehlikeli
Damak lezzetini bozmadan, sağlıklı beslenmenin mümkün olduğunu söyleyen Canan Karatay, şekerden sonra bir düşmanı daha açıkladı: İki dilim ekmek iki çorba kaşığı toz şekerden daha fazla kan şekerini yükseltiyor
 TÜRKAN YILMAZER
 - Kilo vermek isteyenler, mutfaklarında nasıl değişiklikler yapmalı?  
 KAN şekerini aniden artıran, yüksek glisemik indeksli boş toksik karbonhidratları mutfaklarından uzak tutacaklar. Bunlar neler mi? Her türlü ekmek, simit, pirinç, patates, mısır, makarna, börek, poğaça, şeker, çikolata, reçel, bal, pekmez, suni tatlandırıcı, hazır meyve suları, gazlı içecekler, kızartma, hazır çorba, sucuk, salam, sosis, tütsülenmiş balık ve etler, süt tozu, krema, mayonez, ketçap, hazır soslar, marketlerde satılan tavuklar... Bu liste gözünüzü korkutmasın. Neyi yiyebileceğinizi düşünerek alışverişinizi yaparsanız, diyetinizi rahat uygularsınız.  
  - Yiyecekleri kalori hesaplayarak almalı mıyız?  
 KALORİYLE kilo verilmez. Her kişinin alması gereken miktar farklıdır. Ayrıca bir kalori eşittir bir kalori de değildir. Şekerden alınan bir kalori ile yağdan alınan bir kalori arasında çok büyük fark var. Köy tereyağından alınan bir kalori sağlıklıdır ama şekerden alınan bir kalori tehlikelidir. Vücuda havuç, kırmızı et ya da ekmek girdiği zaman aynı sonucu vermez. Bu yüzden yüksek glisemik indeksli toksik denilen karbonhidratlardan uzak durun. Porsiyon için de aynı şey söz konusu. Spor yapıyorsanız, her gün 5 kilometre koşuyorsanız, karaciğeriniz yağlı değilse, insülininizi ölçtüğünüzde 5 çıkıyorsa; istediklerinizi, doğal olmaları şartıyla doyuncaya kadar yiyebilirsiniz.  
 - Ekmek neden tehlikeli? Siz buğdayı öneriyorsunuz...  
 TAHILLAR, un haline dönüştüğünde glisemik indeks değeri yükseliyor. Buğdayı keşkek, salata gibi birçok yemekte kullanabilirsiniz. Ama un halinde olmasın. Un ister çavdar, ister buğday, ister yulaf, arpa olsun vücutta su tutuyor. Ekmek, yavaş yavaş değil, sigarayı bırakır gibi aniden bırakılmalı. Kilo verdikten sonra zaman zaman yufka ya da lavaş şeklinde tüketilebilir. TBMM Ekmek Komisyonu'nun daveti üzerine, Önce Ekmekler Bozuldu başlıklı bir rapor sundum. Ekmeğin, kan şekerini çok yükselttiğini, kilo vermek için yenmemesi gerektiğini söylüyorum. Örneğin ABD'nin saygın kardiyologlarından Dr. William Davis, Buğday Göbeği adlı kitapta unun zararlarını anlatıyor. "İki dilim tam buğday ekmeği iki çorba kaşığı toz şekerden daha fazla kan şekerini yükseltir" diyor. B vitamini ya da lif kaynağını ekmek yerine fasulye, mercimek, barbunya ve börülceden alabilirsiniz.  
 Krem peynir yok İzmir tulumu var  
 07.00-09.00 saatleri arasında yapmanız gereken kahvaltıda şunları tüketmelisiniz:  
 - Az pişmiş iki adet yumurta: Haşlanarak rafadan veya kayısı kıvamında ya da tavada düşük ısıda saf tereyağında fazla katı olmadan pişirin. Omlet, menemen, çılbır, mıhlama ya da pastırmalı yumurta da tercih edilebilir.  
 - Bir avuç içi kadar peynir: Az yağlı, light ya da krem peynir olmayacak. Yanında herhangi bir unlu mamul yenmeyecek. Koyun, inek veya keçi sütünden klasik beyaz peynir, eski kaşar, Erzincan deri tulumu, İzmir tulumu gibi yöresel peynirler olabilir.  
 - İnce belli çay bardağı dolusu, kavrulmamış-tuzlanmamış ceviz, fındık, fıstık, badem veya yerfıstığı.  
 - AZ tuzlu 10-15 adet zeytin. Üzerine zeytinyağı, limon, kekik ve pul biber eklenebilir. 
 - DOMATES, biber, salatalık, turp, maydanoz, nane, roka... Doğal ve mevsiminde olmak şartıyla arzu edildiği kadar yenilebilir.  
 - LİMONLU çay ya da süt. Şeker ve tatlandırıcı yok.  
 KARATAY BESLENME PİRAMİDİ  
 ASLA: Rafine ve işlenmiş gıdalar, meyve suları, şekerli içecekler  
 GÜNDE BİR KEZ: Bulgur salatası veya bulgur pilavı. Mevsim meyvesi.  
 GÜNDE İKİ KEZ: Balık eti, kuzu eti, dana eti, yumurta.  
 GÜNDE ÜÇ KEZ: Kuruyemiş.  
 İSTENİLDİĞİ KADAR: Sebze.  
 DOYUNCAYA KADAR: Peynir, zeytin.  
 HER GÜN: 30-40 dakika yürüyüş. Saf tereyağı, sızma zeytinyağı ve Omega-3.   Bizim yağımızı satıyorlar  
 İNGİLTERE'de zeytin yetişmediği için zeytinyağını İtalya'dan ithal ediyorlar. İtalyanlar da bizden alıyorlar. Bizim zeytinyağını işleyip, şişeleyip satıyorlar. ABD'de de zeytinyağı çok pahalıdır. Bizim üreticilerimiz, tüccarlarımız bir araya gelip bu altın değerindeki yağa sahip çıkmalılar. Türkiye'yi kalkındırır bu... Yurtdışında çok pahalıya satılıyor. İngiltere'de bir eczanenin güzellik bölümünde 200 mililitrelik zeytinyağını 10 sterline (27 Türk Lirası) aldım.  
 Bunları yapan kilo almaz  
 - Hareket edin, tembelliği bırakın.  
 - Düşük glisemik indeks değeri olan besinleri tüketin.  
 - Yemekleri sağlıklı pişirin.  
 - Kalorisi fazla korkusuyla çekinmeyin, sağlıklı yağları tüketin. - Gündüz ve gece öğünlerinin zamanlamalarını dikkate alın.  
 - Yemek porsiyonlarını büyük tutmayın, küçük tutun.  
 - Sık sık yemeyin, acıkmadıysanız ara öğün yemenize gerek yok.    ESKİMOLARIN kalbi teklemiyor!  
 - Dünyada sağlıklı beslenenler olarak örnek göstereceğiniz ülkeler var mı?  
 KANADA'daki Eskimolar ile Kafkaslar'da yaşayanların beslenme düzenleri dikkat çekicidir. Eskimolarda da kalp hastalığı yoktur. Balinaların iç organ yağlarını ve balığın her çeşidini bol bol tüketirler. Çiğden kızarmışa kadar... Kafkaslara gelirsek uzun ömürlüler... Buğday yoktur, tahıl yoktur orada. Esas yedikleri yağlı bütünüyle kuzudur. Kuzu onlar için kutsaldır. Kuzu yeme töreni yapıyorlar. En sağlıklı et kuzu etidir. Kuzu eti, koyun kavurması, koyun kıkırdağı yiyen uzun yaşar. Tabii dana eti de sağlıklıdır. 
 Kalori hesabı yapma, istediğin kadar tüket  
 GLİSEMİK indeks (Gİ), herhangi bir yiyeceğin içinde bulunan karbonhidrat miktarına göre hesaplanır. Karbonhidrat içeren bir yiyecek kana geçtiğinde, kan şekerini yükseltme hızını gösterir. Düşük Gİ 0-55, orta Gİ 55-70, yüksek Gİ 70-100'dür. Karbonhidrat içermediklerin ya da ölçümeyecek kadar az içerdiklerinden dolayı proteinlerin glisemik indeksleri 100 üzerinden sıfırdır. Korkmadan, kalori hesabı yapmadan tüketebilirsiniz.  
 - SIFIR Gİ: Etler (kırmızı ve beyaz), balıklar, yumurta, peynir, yoğurt, süt, ayran.  - SEBZELER: Çiğ olarak tüketildiği için Gİ değeri çok düşüktür. Örneğin havucun çiğ iken Gİ değeri düşük (100 üzerinden 40) olduğu halde pişirildiğinde 70'e çıkabilir. Lahana, enginar, kereviz, patlıcan, kabak, biber, salatalık, domates, marul, kurusoğanda Gİ sıfırdır.    
 - BAKLAGİLLER: Sık tükettiğimiz baklagillerin (pişmiş) 100 üzerinden Gİ değerleri şöyledir: Yer fıstığı (0); kuru fasulye, barbunya, yeşil mercimek (30), kırmızı mercimek (26), kuru börülce (30).  
 - KURUYEMİŞLER: Badem (0-15), ceviz (0-15), kavrulmamış fındık (0-15), Antepfıstığı (0-15), fındık ve çekirdekli siyah kuru üzüm karışımı (20), kurukayısı (30), kuru mürdüm eriği (29).  
 - MEYVELER: Limon (0), kiraz, vişne (22), erik (24), greyfurt (25), şeftali (28); elma, armut, böğürtlen, karadut (40); portakal (45); üzüm (53).   
 PATLI(CAN)DIR  
 ETİN sağlıklı ve yağlı olması yanında patlıcan gibi çok önemli bir sebze olması önemlidir. Kebabın yanında yeşilbiber ve domates yiyin ama ekmek, bulgur ve pilavdan uzak durun. Yanında ayran, cacık ve bol salata tüketebilirsiniz.  İşte yazın ve sonbaharda yapmanızı tavsiye ettiğim Şişte Patlıcan Kebap tarifi...  
 MALZEME 
 - 500 gram kuzu kıyma (yağlı) -Kristal kayatuzu, karabiber, kimyon, pul biber - 4 adet patlıcan - 2 adet yeşil biber- Demir şiş ve çöp şiş -Yıkayıp yaprak yaprak ayıklanmış yarım demet maydanoz.  
 YAPILIŞI: 
 Tuz, karabiber, kimyon, pul biber koyduğunuz kıymayı yoğurun. Domatesleri dörde, biberleri de üçe bölün. Patlıcanları ve 4-5 santim uzunluğunda halka şeklinde doğrayın. Kararmamaları için bekletmeden, bir patlıcan, bir köfte şeklinde demir şişlere dizin ve dizdiğiniz şişleri, domates-biber şişlerinin aralarına yerleştirip, önceden 180 derecede ısıtılmış fırında pişirin. Köfteler pişip patlıcanlar yumuşayınca tepsiyi fırından alın, patlıcan kebabı yanında maydanoz yapraklarıyla sıcak servis yapın.   ÖRNEK MÖNÜ 1  
 - 08.00-09.00: Karatay kahvaltı tabağı 
 - 13.00-14.00: Biberiyeli kuzu. Limonlu kereviz. Marul,  turp ve havuç salatası. Ayran  - 18.00-19.00: Keşkek. Roka ve tere buluşması. 
 - 08.00-09.00: Karatay kahvaltı tabağı.  
 - 13.00-14.00: Pastırmalı kuru fasulye. Kırmızı lahana  salatası 
 - 18.00-19.00: Ispanaklı somon ızgara. Maydanoz salatası 
 ÖRNEK MÖNÜ 2 
 - 08.00-09.00: Karatay kahvaltı tabağı  
 - 13.00-14.00: Biberiyeli kuzu. Limonlu kereviz. Marul, turp ve havuç salatası. Ayran 
 - 18.00-19.00: Keşkek. Roka ve tere buluşması.  
 - 08.00-09.00: Karatay kahvaltı tabağı.  
 - 13.00-14.00: Pastırmalı kuru fasulye. Kırmızı lahana salatası 
 - 18.00-19.00: Ispanaklı somon ızgara. Maydanoz salatası 
 YARIN: 
 - Kilo vermek isteyenler neden sağlıklı yağ ile beslenmeli? 
 - Fenerbahçeli futbolcuları 90 dakikadan fazla koşturacak, güçlerini artıracak beslenme formülü ne? 
 - Canan Karatay kendisi nasıl bekleniyor? Şekerin tadını biliyor mu?   