Lezzet istiyorsunuz madem, işte size Acıbadem!
Lezzet Kaşifleri'nin bu haftaki durağı İstanbul'un Acıbadem semti. Kaşifler bu hafta, 46 TL'ye Türkiye'nin geleneksel lezzetlerinin bir semte nasıl yayıldığını gözlemlediler.
 
 LEZZET KAŞİFLERİ 
 ÖMÜRDEN SEZGİN
 @LezzetKasifleri
 @omurdensezgin
 
 Adını, ülkemizde çok sevilen, bademden yapılan büyük ve yuvarlak kurabiyeden alan semt Acıbadem, Lezzet Kaşifleri'nin bu haftaki durağı oluyor. İçerdiği birbirinden güzel yöresel yemeklere doğru bir yolculuk gerçekleştirdik. İki kişi paylaşarak tattığımız lezzetler için kişi başı harcamamız 46 TL.
 
 1-Pide De Samsun
 2003'de İstanbulluların zengin mönüsüne Samsun pidesini de katmak amacıyla faaliyete geçen pideci Pide De Samsun, cadde üzerinde yer alan birçok kebapçı ve pastaneye çeşitli pideleriyle eşlik ediyor. Kapalı, yağlı ve yumurtalı olmasıyla bilinen klasik Samsun pidesinin yanına, pideleri yapan ustanın merakı sayesinde oluşan farklı türler de eklenmiş. Sebzelisinden pastırmalısına, mönüde 30'a yakın farklı pide var. İnce hamurdan yapılan ve bu yönüyle 'çıtır' olma özelliği taşıyan pidelerde bol kullanılan malzeme kaşar peyniri; özel olan malzemeyse memleketten getirilen tereyağı. Biz kararı közlenmiş patlıcan ile yapılan 'hünkar'dan yana kullanıyoruz. Bol kaşar peyniriyle harmanlanan köz patlıcan, uzun kayık pidenin üzerine yayılıyor. Üzerine tavukgöğsü ve domatesten oluşan bir sos dökülüyor. Hafif acı çarliston biber de lezzete heyecan katıyor. Tavuk ve patlıcan bir arada güzel ve oldukça yoğun bir tat oluşturmuş. İç malzeme bol olduğundan oldukça doyurucu; biraz da usule uygun olması için yağı bol. Yanında Tirebolu çayıyla kıtır kıtır gidecek cinsten. İki kişi paylaştığımız 'hünkar' pide (19 TL).  Taş fırın ve odun ateşinde pişen pideleri denemek için hafta içi 11.00-22.30, hafta sonuysa 09.00-23.00 saatleri arası mekanı ziyaret edebilirsiniz. (9,5 TL/ kişi)
 
 2-Sahan
 Yemeklere nereden başlayacağımıza karar vermekte zorluk çekiyoruz.  'Beyti kebap (24 TL) burada farklıdır, yemeden bırakmayız' diyen mekan sahibini dinlemeye karar veriyoruz. İncecik lavaşlara sarılan leziz köfteler, ortasında yoğurtla servis ediliyor. Köftenin tadı bir yana, hem sarmalar hem de yoğurdun üzerine dökülen dövülmüş Antep fıstığı denemeye değer nitelikte. Yediğimiz en güzel Beyti kebaplardan biri olduğuna hemfikiriz. Firik pilavı ile kuzu tandır mekanın favorilerinden. Kuzunun but ve gerdan bölgesinden alınan et, çömleğin içinde 5-6 saat pişirilmesi ve bir baş soğan ile havuç katılması, kuzu tandırın en önemli farkı. Kemik, sinir ve yağları ayıklanan tandır, Firik pilavın üzerine nazikçe konuyor; yanında garnitür ve üzerine kekikle servis ediliyor. 
 Bir de mevsimini beklememiz gereken özel bir kebap var; güveçte ayva kebabı. Ayva, kuzu eti ve soğan kullanılarak yapılan bu özgün kebap mutlaka denenmeli. Listesine şimdiden Sahan'ı ekleyen meraklılar; unutmayın; öğlen saatlerinde de en az akşam kadar yoğun olan mekan kışın 22.00, yazın 22.30'a kadar açık. (12 TL/ kişi)
 
 3-Çanak
 Bilenler bilir, Çanak, yöresel lezzetlerin adresidir. Gaziantep mutfağının yerel lezzetlerinden ne isterseniz bulabileceğiniz bir mekan. Başlangıç olarak Antep'in bayram yemeği olan yuvalamayı (6 TL) tercih ediyoruz. Süzme yoğurt, çekilmiş pirinç, nohut ve yağsız kıymadan yapılan minik köfte taneleri çorba gibi sıcak sunuluyor. 1 kaşığa 40 tane köfteyi sığdırmak kolay iş değil! 
 Sabah 5'te yufkası açılan ve tıpkı bir börek gibi Gaziantep'te kahvaltıda yenen katmer (13,5 TL), 'damat tatlısı' adıyla geçiyor. İlhami Usta'nın ellerinden çıkan bu incecik yufkalı, içine kaymak, fıstık ve şeker ekilmiş zarf şeklindeki tatlı, yine Gaziantep'e özgü tereyağına benzeyen 'sade yağ' ile çevreleniyor. Fırında 10 dakika kalınca üstü hafif kızaran katmere, bol fıstık serpiştiriliyor. 1 porsiyonu 4 parçaya bölünebilen katmeri, iki kişi kavga dövüş paylaşıyoruz. 
 300-350 kişi kapasiteli restoran bir adet toplantı salonuna ve çocuklar için oyun odasına sahip ve 11.30-22.30 arası açık. (10 TL/ kişi)
 
 4-Sahra
 Bir kere çıktık kebap yoluna, dur durak bilmemiz imkansız! Antep'ten sonra sıra geldi Mardin mutfağına... Etsiz yemeğin pek de kabul görmediği Mardin yöresine ait çok sayıda baharatlı tabak mevcut. Açılışı taze çiğ köfte (8 TL) ve içli köfteyle (3,5 TL) yapıyor,  yanında açık ayran sipariş ediyoruz. Etli çiğ köfte, günde 4 sefer, su kullanılmadan 2 saat boyunca yoğruluyor. Mardin'den gelen özel sumak, kimyon, kekik, pul biber, siyah isotla bulgur ve et yoğrulan çiğköfte gönül rahatlığıyla yenilebilir. Balıkesir'den alınan yoğurtla adına 'en güzeli' dedikleri Susurluk ayranı      (2,5 TL) yapıyorlar. Yassı ve yuvarlak içli köfte kızartma olmasına rağmen son derece hafif. İnce hamurlu ve bol cevizli olan içli köfte, müşteri istediği an taze kızartılıyor. Mardin kebap başta olmak üzere, cevizli lahmacun ve künefesi çok meşhur... Kömür ateşinde pişmiş, közlenmiş kırmızı kapya biber ile bıçak kıymasından yapılan bol cevizli kebabı İstanbul'da yalnızca kendilerinin yaptığını söylüyorlar. (8 TL/ kişi)
 
 5-Sakızağacı
 2002'de açılan Sakızağacı, hafta içi iş çıkışında soluklanmak, hafta sonu uzunca açık büfe kahvaltı yapmak için ideal bir mekan. Bambi pastası (7,5 TL), fıstıklı sünge kek, içinde beyaz çikolata, frambuaz ve üstünde pudra şekeriyle yoğun fıstık yağmurundan oluşuyor. Bir müşterilerinin Miami'de yediği tatlıdan yola çıkarak verdiği tarif üzerine vitrinlere yapılan bambi, oldukça lezzetli. Müşteri tarifleri burada mönüye kolaylıkla girebiliyor. Yine tavsiye üzerine limonlu ekler yapılmış. 
 Tatlı şöleni üstü karamel kaplı ve içinde kek, arasında da incir, çikolata kreması, muz ve ceviz olan 'lezzet topu'yla (6 TL) devam ediyor. Karameli baskın bir tatlı olan lezzet topu hem hafif olmayı hem de aromasını yoğun bir şekilde damağımızda bırakmayı başarıyor. Gece geç saatlere kadar açık; çayınız bitene kadar oturun. İçi şirin, dışı havadar ve her saat canlı bu mahalle pastanesinin tadını çıkarın.               (6,5 TL/ kişi)