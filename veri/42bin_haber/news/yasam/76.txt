Mahkeme başkanı bu savunmaya 'yok artık' dedi
Adaletin tecelli ettiği mahkemelerde çeşitli nedenlerle yargılanan şüphelilerin savunmaları ve mahkeme heyetiyle diyalogları, hem güldürüyor, hem şaşırtıyor.
 Malatya Adliyesi'nde birbirinden farklı dosyalar kapsamında büyük bir ciddiyetle görülen duruşmalarda fıkra gibi savunmalar yapan zanlılar, bir anda salonu kahkahaya boğarken, zaman zaman da avukatlarının işareti veya uyarmasıyla düzeltme yapmak durumunda kalıyor.
 AA muhabirinin izlediği duruşmalardan derlediği ilginç savunmaların ilkinde, bahçelerinde kenevir bitkisi yetiştiren bir çift bulunuyor. 
 Pütürge ilçesinde kendilerine ait evin bahçesinde çok sayıda bakımı yapılan kenevir bitkisi ele geçirilen yaşlı çift, haklarında açılan ve tutuksuz yargılandıkları davanın duruşmasında, mahkeme başkanının, suçlamayı hatırlatarak, ''Kenevirlerin bakımı yapılmış'' demesi üzerine söz alan yaşlı kadının, ''Biz onları temizliyoruz. Dişi olanların yoğurt salatası çok güzel oluyor. Yiyoruz biz onları'' savunması mahkeme salonunda gülüşmelere neden oldu.
 -Mahkeme başkanına ''Yok artık'' dedirtecek savunma-
 Malatya'da ''silahla birden fazla kişi gasp etmek'' ve ''yağma'' suçlamasıyla hakkında dava açılan ve tutuklu yargılanan bir kişi, Malatya 2. Ağır Ceza Mahkemesi'ndeki duruşmada, hakkındaki suçlamaları reddederken, olayın nasıl geliştiğini ''Sayın başkan, ben elimde av tüfeğiyle yolda bekliyordum. Eve dönecektim bunun için araç beklediğim sırada yanımdan geçen araçlardan bana para atıldı'' sözleriyle anlattı.
 Sanığa savunmasını tekrar eden mahkeme başkanı, ''Yok artık, şaka yapıyorsun değil mi?'' yanıtını verdi.
 Cinayet suçlamasıyla yargılanan bir başka kişi ise, 3. Ağır Ceza Mahkemesi'ndeki duruşmada, kendisinin aslında çok iyi birisi olduğunu savunarak, mahkemeye ''Beni mahalleden sorabilirsiniz'' tavsiyesinde bulundu.
 -''Kızıma cereyan verin''-
 Çayına ilaç katarak uyuttukları ev sahibinin para ve ziynet eşyalarını gasp ederek kaçtıktan sonra yakalananların yargılanmasına başlandığı duruşmada, mahkeme salonunda bulunan bir baba söz alarak sanık sıfatıyla salonda bulunan kızının masum olduğuna inandığını ifade etti. Babanın, mahkeme başkanından ''Gerçeğin ortaya çıkması için kızıma cereyan vermenizi istiyorum'' talebinde bulunması salondaki havayı bir anda değiştirdi. Salondaki gülüşmelerin sona ermesinden sonra mahkeme başkanı, ''Artık cereyan vermiyoruz'' diyerek babaya karşılık verdi.
 Aynı dosyada gaspçıların kaçarken yol boyunca attıkları tencere tava gibi ev eşyalarını toplayarak evine götürdüğü tespit edilen yaşlı bir kadınsa, tanık sıfatıyla ifadesine başvurulmak üzere mahkeme salonuna getirildi. İfadesinden önce doğruları söyleyeceğine dair yemin eden kadın, ''Yavrum ben hep doğru diyeceğim. Yalan söylersem asın beni'' deyince mahkeme başkanından, ''Tamam teyze anlat sen, biz seni asmayacağız'' yanıtını aldı.
 AA