Tiyatro "Maske"de buluşuyor!
Tiyatro Eleştirmenliği ve Dramaturji Bölümü, kuruluşunun 20. yılında Haldun Taner Tiyatro Uygulama ve Araştırma Merkezi ve Performans Araştırmaları Derneği'nin işbirliğiyle, Goethe-Institut Istanbul desteğiyle düzenlenen Uluslararası Disiplinlerarası Tiyatro Buluşması'na ev sahipliği yapıyor. Temasının "Maske" olarak belirlendiği sempozyum, 21, 22 ve 23 Kasım tarihlerinde İstanbul Üniversitesi Kongre ve Kültür Merkezi'nde gerçekleşecek. 

Uluslararası Disiplinlerarası Tiyatro Buluşması, tiyatro sanatının başlangıcından bugüne en vazgeçilmez araçlarından biri olan, tiyatronun yanı sıra edebiyattan plastik sanatlara, sinemadan fotoğrafa bütün sanat dallarının; felsefeden psikolojiye, antropolojiden sanat tarihine, sosyolojiden siyaset bilimine tüm sosyal bilimlerin ilgilendiği, kavramsallaştırdığı, tartıştığı ya da farklı biçimlerde kullandığı çoktanımlı, çokanlamlı, çokdisiplinli, zengin bir dünyaya, "maske"ye odaklanıyor.

Kuruluşundan bu yana, hem geçmişten günümüze tiyatronun evrimini, farklı açılımlarını, yeni arayışlarını çağdaş bir anlayışla araştırmayı hem de disiplinlerarası çalışmalarla eleştirel, düşünsel ve tartışmacı bakış açıları ortaya koymayı kendine ilke edinen Tiyatro Eleştirmenliği ve Dramaturji Bölümü "Maske" sempozyumunda geçmişle günü, arkaikle moderni, sanatla bilimi, duyguyla aklı, insanla rolünü buluşturan bir tanışma, birleşme, tartışma, fikir alıp verme ortamı yaratmayı hedefliyor.

Sempozyumda yurt çapında çeşitli üniversitelerden değerli akademisyenlerin yanı sıra, Ruhr Trienali'nin sanat yönetmeni, tiyatro ve müzik dünyasının önde gelen yorumcularından Heiner Goebbels, Trinity College'dan Prof. Stephen Wilmer ve Cornell University'den Prof. Melanie Dreyer-Lude da söyleşiler gerçekleştirecek. 

Sunum dili Türkçe ve İngilizce olan sempozyum, tüm öğrencilere, akademisyenlere, sanat ve bilim insanlarına açıktır.

Tiyatro Eleştirmenliği ve Dramaturji Bölümü hakkında

İstanbul Üniversitesi Edebiyat Fakültesi Tiyatro Eleştirmenliği ve Dramaturji Bölümü, ülkemizde tiyatro sanatının düşünsel, kuramsal ve yazınsal alanda yaşadığı boşluğu giderebilmek amacıyla tiyatro araştırmacısı, dramaturg ve tiyatro eleştirmeni yetiştirmek üzere 1992 yılında yüksek lisans programıyla faaliyetlerine başladı.

Bölüm, dramaturji eğitiminin yanı sıra, tartışma boyutuyla tiyatro sanatına önemli bir ivme kazandıracak olan ve ülkemizde ilk kez akademik bir eğitim kapsamına alınan tiyatro eleştirisine yönelik çalışmalara programında uygulama alanı sağlaması açısından da önemli bir yere sahip.

2008 yılından itibaren Tiyatro Eleştirmenliği ve Dramaturji Bölümü bünyesinde, "Tiyatro Eleştirisi ve Teorisi Ana Bilim Dalı" ve "Dramaturji ve Dramatik Yazarlık Sanatı Ana Bilim Dalı" olmak üzere iki yeni ana bilim dalı açılmış, bölümün faaliyet alanları genişledi.