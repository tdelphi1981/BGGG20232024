Kurbanlıklara ultrasonla gebelik testi
Konya Büyükşehir Belediyesi'nin hayvan pazarlarına kurduğu muayene istasyonlarında veteriner hekimler, ücretsiz gebelik testi ve diğer kontrolleri yapıyor.
 Büyükşehir Belediyesi, Karatay Tatlıcak Mahallesi kurbanlık satış yeri  ile Meram Karahüyük hayvan satış yerinde kurduğu muayene istasyonlarında,  kurbanlık alacak kişiler için ücretsiz genel muayene, yaş tayini ve gebelik testi  hizmeti veriyor.Zabıta araçlarından yapılan anonslarla kurbanlık alacakların mutlaka  hayvanları muayene ettirmeleri isteniyor.Veteriner hekimler, istasyona getirilen hayvanların gebe olup  olmadıklarını ultrason cihazıyla kontrol ediyor. Ayrıca hayvanların yaş tayini  ile diğer kontrolleri de gerçekleştiriliyor.        
 Büyükşehir Belediyesi Veteriner Hekimi Yusuf Işıklıer, iki farklı bölgede  kurbanlıklar için ücretsiz muayene istasyonu kurduklarını söyledi.Işıklıer, ''Burada veteriner hekimlerimiz hayvanların kapak atıp  atmadığını (diş atma) kontrol ediyor, genel sağlık muayenesini yapıyorlar.  Özellikle de küçük ve büyükbaş hayvanların gebe olup olmadıklarına ultrasonla  bakıyorlar. Gebe hayvanların kesimine müsaade edilmiyor. Alıcı ve satıcı bu  konuda uyarılıyor'' dedi.        
 Bu yıl ilk kez böyle bir uygulamayı hayata geçirdiklerini belirten  Işıklıer, zabıta araçlarından anonsla, el broşürleriyle ve toplu ulaşım  araçlarında bu hizmetin duyurusunu yaptıklarını, uygulamaya halkın da yoğun ilgi  gösterdiğini ifade etti.Işıklıer, vatandaşlardan pazarlıklarını yaptıktan sonra parasını  ödemeden, hayvanları getirip bu istasyonlarda muayene ettirmelerini istediklerini  kaydetti.       
  Kurbanlıklarını muayene için istasyona getiren vatandaşlar da verilen  hizmetten duydukları memnuniyeti dile getirdi.          