Twitter'dan şikayete para cezası
İstanbul Büyükşehir Belediyesi (İBB) Beyaz Masa Birimi, Twitter'dan gelen şikayeti değerlendirerek bir alış veriş merkezinin (AVM) otoparkına, vatandaştan aldığı 5 liralık otopark ücreti ile ilgili idari para cezası uyguladı. Levent'te bir AVM'nin otoparkında aracını 2,5 saat park edip, çıkarken kendisinden alınan 5 lira ücretin yasal olup olmadığını İBB Beyaz Masa'nın "ibbbeyazmasa" twitter hesabına tweet atarak sorması üzerine, konu değerlendirmeye alındı. Beyaz Masa, tweet'le gelen şikayeti İBB Zabıta Daire Başkanlığı Zabıta Destek Hizmetleri Müdürlüğüne iletti.

Muhtelif tarihlerde Tüketici Hakları Zabıta Amirliğince denetlenen söz konusu AVM'nin otoparkı, ilgili şikayet üzerine tekrar denetlendi. Belediye ekipleri, bu şikayete ilgili olarak AVM'nin otoparkına 582 lira idari para cezası uyguladı. İlgili AVM'nin otoparkına bugüne kadar 40 bin 174 lira ceza işlemi uygulandığı da belirtildi.

Engellilere ayrıca yer tahsisi zorunluluğu

Bu arada, İBB Tüketici Hakları Zabıta Amirliği'nce, Ulaşım Koordinasyon Merkezi'nin (UKOME) alışveriş merkezlerinin otoparklarına ilişkin aldığı karara istinaden, 0-3 saat ücretsiz olarak hizmet vermeyenlere düzenli olarak tespit tutanağı tutularak cezai işlem uygulanıyor.

Bu saat dilimine uyanlar ise, tarifelerinin devamını İBB Emlak Müdürlüğü'nün belirlemiş olduğu otopark ücret tarifesine göre belirlemek zorunda kalıyor. Ayrıca engelliler için herhangi bir farklı fiyat uygulaması bulunmuyor, sadece engellilere ayrıca yer tahsisi yapılması zorunluluğu bulunuyor.