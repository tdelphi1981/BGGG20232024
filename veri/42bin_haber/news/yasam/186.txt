Bir kadın, üç farklı varoluş...
Asu Aksu’nun üç farklı dünyada hayat bulan 2013 sonbahar/kış koleksiyonu, kaliteli kumaşları zarafeti yansıtan detaylarla bir araya getirdi. Yeni sezonunda maskülenitenin zarafeti, serbest çağrışımların günlük kullanımdaki sıcaklığı ve simetrinin asaleti hayat buluyor.

In love with Corto Maltese

İlhamını Hugo Pratt’ın ünlü çizgi roman karakteri Corto Maltese’den alan bu tema maskülenliği, ince detaylarla işleyerek zarafetle buluşturuyor.
Corto Maltese; ince gülüşü, olmayan kader çizgisini kendi kendine çizmesi ve hümanizmi ile karşı konulması zor bir maceracı... Asu Aksu beyazı lacivertle, yün kaşe gibi sert kumaşları yumuşacık ipeklerle bir arada kullanarak, onları altın sırma biyelerle incelikle işleyerek Corto Maltese’e olan hayranlığını ilan ediyor. Limanda Corto’sunu beklemektense, yeni ufuklara yelken açmayı seven ve şık olmaktan da vazgeçemeyen kadınlar için yaratılan bu koleksiyonun öne çıkan parçaları altın rengi sırma biye ile detaylanmış ceket ve elbiseler, kravat gibi maskülen aksesuarlar, pirinç manşetli ipek gömlekler...



Steinbeck

John Steinbeck’in Gazap Üzümleri’ndeki gerçekçiliğini serbest çağrışımın sıcaklığı ile aniden karşınıza çıkaran Steinbeck serisi, doğallığı ve rahatlığı bir araya getiriyor.
Acı bir kahverenginin sıcak bir bordo ile birlikte kullanıldığı seri, gabardin, deri ve kalın örgü desenli yün örmelerin birlikteliğiyle günlük kullanıma uygun hale getirilmiş. Pratik elbiseler ve eteklerle kış mevsiminin tüm ağırlığını ve griliğini, hayalle karışık gerçekçilikle ısıtmak için ideal olan bu tema, çanta taşımayı da mümkün hale getiren tek kollu panço ile umarsız ve rahat olduğu kadar gerçekçi de.



Rorschach

Herman Rorschach’ın kişilik tiplerini belirlemek üzere yarattığı, mürekkep lekelerinin yorumlanmasıyla uygulanan çağrışım temelli psikoloji testi, Asu Aksu 2013 sonbahar/kış koleksiyonunda, simetri içinde asimetrinin kullanıldığı temaya adını veriyor. 
Kararlı siyahların ve hata kabul etmeyen beyazın ağırlıkta olduğu Rorschach, ipek-bambu karışımı dokumaların ve derinin yan yana gelişiyle güçlü kadınların kusursuzluğunu yansıtıyor. 
İş dünyasının rekabetçi doğası içinde her adımında kararlı ve kendinden emin kadınların yansıması olan Rorschach, yakalar ve kemer detaylarında kullanılan deri parçalar ile öz güveni yansıtıyor. Serinin öne çıkan parçaları arasındaki el dikişi ile aplike edilmiş deri detaylı abiye elbise, simetrinin mükemmelliğinin ince bir örneği.  



Asu Aksu’nun 2013 Sonbahar/Kış koleksiyonu, tasarımcının Kumbaracı Yokuşu 63A Beyoğlu’ndaki yeni adresinde satışta. Ayrıca çok yakında Nişantaşı Kumpanya62, Zürih Myracle gibi seçkin butiklerde de yerini alacak. Yeni eklenen satış noktaları için www.asuaksu.com web sitesini ziyaret edebilir ya da http://www.facebook.com/asuaksudesign adresini takip edebilirsiniz. 

Özel siparişler için info@asuaksu.com adresine mail atmanız yeterli. 

Asu Aksu hakkında:

İstanbul Üniversitesi İşletme Fakültesi'ni bitiren Asu Aksu; reklam, PR, televizyon ve eğlence sektöründe çeşitli departmanlarda çalıştı. 

Bir süre sonra ani bir kararla kariyerini geride bırakarak İstanbul Moda Akademisi'nde eğitimine yeniden başladı.  

2008 yılında İstanbul Moda Akademisi'nden mezun olan ve çeşitli projelerde, festivallerde, defilerlerde yer alan Asu Aksu 2011 yılında kendi adını taşıyan markasını yarattı.