Apaydın'dan sürücülere kış uyarısı
'Kış yaklaşıyor, araçlarımızın bakımını yaptıralım'
 Türkiye Şoförler ve Otomobilciler Federasyonu (TŞOF) Başkanı Fevzi Apaydın, havaların ülke genelinde soğuması ve yaklaşan kış mevsimi nedeniyle sürücüleri uyararak, "Avrupa'da kış mevsimi erken başladı. Bu sene daha sert bir kış yaşayacağımız söyleniyor. Sürücülerimiz araçlarının bakımını yaptırarak, kar lastiklerini takmalı, eksiklerini gidermeliler" dedi.
 Uzmanlarca yıllardır yapılan çalışmaların ve tecrübelerin sonunda ortaya çıkan kış mevsiminin ağır şartlarına uygun olarak yapılması gereken kışlık bakımın yasal bir zorunlulukta olduğunu da hatırlatan Apaydın, "Havaların soğumasıyla bazı bölgelerimizde kış yüzünü göstermeye başladı. Uzun ve yorucu bir kış bizi beklemektedir. Kışın olan kazaların nedenlerinden; yollardaki buzlanma, aracımızı yolun durumuna göre kullanmamak ve kış koşullarına göre araçlarımızı hazırlamamak başta gelmektedir. Bunun için aracımızın lastiğinden, zincirine, fren, direksiyon, şanzıman, diferansiyel ile motorun yağ bakımı yapılmalıdır. Ayrıca, akülere asit, radyatörlere ise antifriz biran önce konulmalıdır. Balatalar, diskler, elektronik aksam, kalorifer-klima sistemi kısaca araçtaki bütün mekanizmalar gözden geçirilerek araçlarımızı kışa hazır hale getirilmeliyiz. Bilhassa kar lastiği kullanmak aracın yolu daha iyi kavramasını, kısa mesafede durmasını ve güvenilir bir şekilde hızlanmasını sağlayacağından her aracın kullanmasında büyük fayda vardır. Dişleri aşınmış bir lastikle kışa girmek başınıza büyük dertler açabilir. Hatta yedek lastiğinizi bile kontrol etmeyi ihmal etmeyin" diye konuştu.
 "KAZALARDA DÜŞÜŞ YETERLİ DEĞİL"
 Bayram tatilinde meydana gelen ölümlü trafik kaza sayısındaki düşmenin sevindirici ancak yeterli olmadığını belirten Fevzi Apaydın, "Yeni kutladığımız 6 günlük Kurban Bayramı ve Cumhuriyet bayramı tatilinde meydana gelen trafik kazalarında 76 vatandaşımız hayatını kaybederken 4 bin 129 vatandaşımız ise yaralandı. Kurban Bayramı tatilinde günlük ortama ölü sayısı 12.6 olurken, dönüş günü hayatını kaybeden vatandaşımızın sayısı neredeyse 2 katına çıkarak 22 kişi oldu. Hep uyarıyoruz, dönüş programınızı son güne bırakıp, trafiğin yoğunluğundan geç kalıyoruz psikolojisiyle araçlarımızı kullanırsak kaza yapma riskimiz artıyor" dedi.
 "15 MİLYON KİŞİ TOPLU TAŞIMAYI TERCİH ETTİ"
 Bayram tatili süresince şehirlerarası otobüslerin karıştığı her hangi bir ölümlü veya yaralamalı trafik kazasının meydana gelmemesinin önemine işaret eden TŞOF Başkanı Apaydın, "Yaklaşık 15 milyon vatandaşımız bayram süresince toplu taşım araçlarını tercih etmişlerdir. Otobüslerimizin de hiçbir şekilde kazaya karışmaması yapılan denetimler ile kurallara riayet eden firma ve şoförlerimizin başarısıdır" diye belirtti.