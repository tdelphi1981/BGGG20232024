Hırsız tuvaletini yaparken tren çarptı!
FATİH'te girdiği iş yerinden hırsızlık yaptığı iddia edilen 4 şüpheliden H.K., polis tarafından yakalandı.
 Çaldıkları bilgisayarla tren raylarına inen diğer üç hırsızdan birine tuvalet ihtiyacını gidermek isterken trenin çarptı. Yaralanan şüpheli, polis kontrolünde sağlık ekipleri tarafından hastaneye kaldırılırken, aynı yerde yakalanan diğer zanlılar da çaldıkları bilgisayarlarla beraber polis merkezine götürüldü.
 Fatih'te devriye görevi yapan polis ekipleri saat 06.00 sıralarında bir iş yerinden hırsızlık yapan 4 zanlıdan H.K'yı yakaladı. Kaçan diğer zanlıları yakalama çalışmaları devam ederken saat 06.15 sıralarında Kocamustafapaşa Tren İstasyonu'nda bir kişiye tren çarptığı ihbarı üzerine olay yerine çok sayıda polis ve sağlık ekibi sevk edildi. Olay yerine kısa sürede giden polis ekipleri rayların üzerinde yatan yaralı bir kişi ve yanında 2 arkadışıyla karşılaştı. Sağlık ekipleri yaralı şahsa müdahale ederken, polis ekipleri de yanındaki iki arkadaşının şüpheli tavırları sergilediğini fark etti. Yapılan incelemede bu kişilerin yanında bilgisayar kasası ve ekranı olduğu belirlendi. Biri yaralı bu 3 şüphelinin Fatih'te iş yerinden hırsızlık gerçekleştirirken yakalanan zanlının arkadaşları oldukları ve çaldıkları malzemelerle trene kaçak binmek üzere raylardan ilerledikleri belirlendi. Trenin çarptığı A.B., isimli şahsın ilk ifadesinde, tuvalet ihtiyacını giderirken treni fark ettiğini kaçamayınca trenin çarpmasıyla yaralandığını söylediği öğrenildi.
 Trenin çarpması sonucu yaralanan A.B., olay yerine gelen ambulansla Haseki Eğitim ve Araştırma Hastanesi'ne kaldırılarak tedavi altına alındı. İş yeri civarında yakalanan H.K., ve tren istasyonunda yanlarındaki bilgisayarla yakalanan D.Ş., ve N.B., gözaltına alınarak polis merkezine götürüldü. Yaralanan A.B'nin durumunun iyi olduğu öğrenildi. Polisin olayla ilgili soruşturması sürüyor.
 DHA