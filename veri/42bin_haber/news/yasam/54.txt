Antalya'da trafik kazası: 2 yaralı
Antalya'da henüz kimliği belirlenemeyen bir bayanın kullandığı aracın motosikletle çarpışması sonucu 1'i ağır 2 kişi yaralandı. Araç sürücü ve arkadaşları olay yerinden kaçtı.
 AA muhabirinin edindiği bilgiye göre, Sağlık kavşağından Migros kavşağı istikametine giden 07 FBH 78 plakalı araç kontrolden çıkarak Konyaaltı'ndan Öğretmen evi istikametine giden 07 Z 673 plakalı motosikletle çarpıştı. Kazada motosiklet sürücüsü Habip Küçükekiz ve motorda bulunan Suat Yaman yaralandı.
          
 Çevredeki vatandaşların ihbarı üzerine olay yerine gelen 112 Acil Sağlık ekipleri, ağır yaralı olan sürücü Küçükekiz'i Akdeniz Üniversitesi Tıp Fakültesi Hastanesi'ne, diğer yaralı Yaman'ı ise Antalya Eğitim Araştırma Hastanesi'ne kaldırdı.
          
 Kazaya karışan araç sürücüsü ise aracını olay yerinde bırakarak kaçtı. Mobese kayıtlarında araçta bulunan 2'si  bayan 4 kişinin kaçarak olay yerinden uzaklaştıkları görülüyor.
          
 Olayla ilgili soruşturma sürdürülüyor.
 AA