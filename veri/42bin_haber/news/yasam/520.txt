Kabine nasıl yenilendi?
Tüm olaylar, gökyüzünün zemini hazırlaması ile gerçekleşir. Buna güzel bir örnek de birkaç gün önce yaşanan kabinedeki görevlerin değişikliği idi. 
Ay, TC astrolojik haritasının gizli alanında bulunurken, kararlar alındı, ilgili yerlerle konuşuldu. Perşembe günü saat 18.30’da, Ay, tam Türkiye’nin yükselen derecesinin üzerine geldiğinde ise tüm kamuoyu artık değişiklikleri biliyordu. 
Kariyerlerimizde görev değişiklikleri bazen büyük bir şans ile, bazen de hayatımıza imza atan büyük sorumluluklar ile gelir. Yeni işin bize neler getireceği, kurumun ve bizim kişisel doğum haritalarımızın etkileşimine bakarak anlaşılır. 
12 yılda bir aynı burcu ziyaret eden Jüpiter, büyük fırsatlar, şans, gelişim ve büyüme imkanları getirir. Jüpiter döngüsünde, beklemediğimiz kadar büyük bolluk ve bereket içine girebiliriz. Jüpiter, şimdi İkizler burcunda yolculuk ediyor. Yeni Bakanları yakında incelediğimizde, üç kişinin doğum haritalarında İkizler etkisinin çok büyük olduğunu görüyoruz. Dördüncüsünde ise, büyük sorumluluk içeren projeler veren Satürn başrolde görünüyor. 
Kabinedeki tek bekar olan Kültür ve Turizm Bakanı Ömer Çelik, İkizler burcu. Üstelik, kişisel haritalarımızda karakterimizdeki özellikleri yakından gösteren Merkür, Venüs, Mars da İkizler burcunda. Yılın ilk yarısı Çelik için rüzgar arkadan esiyor, tüm çalışmalara destek veriyor. 
Terazi burcu olan Milli Eğitim Bakanı Nabi Avcı’nın doğum haritasında şans gezegeni Jüpiter’in İkizler burcunda olması, şansının tüm hayatı boyunca buradan kaynaklandığını gösteriyor. Şimdi gezegenin aynı burcu ziyaret etmesi, bu etkiyi kat be kat artırıyor. Yeniay sırasında doğan ve önemli ölçüde Terazi etkisinde bulunan Avcı, tüm tarafları dengeleyecek adil ve yeni yöntemlerle dikkat çekecektir. 
Koç burcu olan İçişleri Bakanı Muammer Güler, çarpıcı gelişmeler getiren, Uranüs’ün doğum anında İkizler burcunda yer alması sayesinde Jüpiter etkisi alıyor. 22 Mart 2013 civarı, Güler’in büyük girişimlerini duyabiliriz. 
Oğlak burcu olan Sağlık Bakanı Mehmet Müezzinoğlu’nun, Satürn döngüsü sırasında bu Bakanlık görevine gelmesi, şans ve fırsatı ikinci plana atıyor. Müezzinoğlu, doğum haritasında Akrep burcunda bulunan Satürn’ün, aynı yere ziyareti sırasında bakanlık aldı. Eczacılık ve cerrahi operasyonlarla ilgili düzenlemeleri gerçekleştirmek, prosedürleri yeniden inşa etmek üzere kolları sıvayıp sorumluluklar alacaktır.