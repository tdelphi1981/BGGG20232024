Çocukluk arkadaşına ZOR VEDA
Bahçelievler'de sapık katilin kurbanı olan üniversiteli Fatıma Nur, Antalya'da gözyaşları arasında toprağa verildi. Aynı evi paylaştığı çocukluk arkadaşı sinir krizleri geçirdi...
 HALİÇ Üniversitesi Beslenme ve Diyetetik Bölümü ikinci sınıf öğrencisi 20 yaşındaki Fatıma Nur Çelik'in cenazesi dün ailesinin yaşadığı Antalya'ya getirildi. Muratpaşa Camii'ndeki törene yüzlerce kişi katıldı.
 Kızının ölümüyle fenalaşan anne Arzu Çelik törene gelemedi. Fatıma Nur'un Bahçelievler'de aynı evi paylaştığı ve son mesajını çektiği çocukluk arkadaşı Sümeyye Küçükoğlu törende güçlükle ayakta durdu. Toprağa verilmeden arkadaşına son kez bakıp vedalaştı. Baba Ali Çelik 'Benim Allah vergisi 3 evladım var. Bu emanetlerden biri alındı. Adaletin yerini bulacağına eminim. Ama evladım geri gelmeyecek. Allah kimseye bu acıyı yaşatmasın' dedi.  Kılınan cenaze namazının ardından talihsiz genç kızın cenazesi 1993 yılında vefat eden anneannesi Ümmühan Turgut'un mezarının üzerinde toprağa verildi. 
 DOĞUM GÜNÜNDE ÖLÜM MESAJI 
 Hunharca öldürülen Fatıma Nur Çelik'in 10 Eylül'de sosyal paylaşım sitesi Facebook'ta doğum günü nedeniyle yayınladığı mesajında 'Dönüş Allah'a. 18'inde de 81'inde de ölüm' yazdığı belirlendi.
 Mustafa KOZAK/ANTALYA