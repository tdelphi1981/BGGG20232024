Eli silahlı gençle hayat pazarlığı
İZMİR'in Gaziemir İlçesi'nde, psikolojik sorunları olduğu iddia edilen 17 yaşındaki Ç.Ç., elindeki tabancayla havaya ateş edip sokaklarda polisle köşe kapmaca oynadı. Zaman zaman tabancayı başına da dayayan Ç.Ç., saatler süren çabanın ardından tabancayı tanıdığı bir polise verip teslim oldu.
 Olay gece saat 02.00 sırlarında Atıfbey Mahallesi'nde meydana geldi. Bir süredir pskolojik sorunları olduğu ileri sürülen Ç.Ç., babası S.Ç.'ye ait ruhsatlı tabancayı alıp evden çıktı. Durumu son anda farkeden baba S.Ç. oğlunun elinden tabancayı almaya çalıştıysa da başarılı olamadı. S.Ç.'nin yardım istediği polis ekipleri Ç.Ç.'yi 26 sokakta metruk bir evde sıkıştırdı. Ç.Ç. polislerin kendisine yaklaşmasını önlemek için tabancayı başına dayadı, ardından da kaçmaya başladı. Bu sırada havaya 6 el ateş eden Ç.Ç.'YE polisler yaklaşamadı. Baba S.Ç.'nin yalvarmaları, oğlunu ikna çabaları da sonuçsuz kaldı.
 ÖZEL HAREKAT EKİPLERİ ÇAĞRILDI
 Durumun kontrolden çıkması üzerine özel harekat polisleri de bölgeye çağırıldı. Elinde tabancayla sokaklarda dolaşmaya başlayan Ç.Ç.'yi polis ekipleri de takip ederek ikna etmeye çalıştı. Ç.Ç., iki saatlik koşuşturmanın ardından Gaziemir Polis Merkezi'nin bulunduğu sokağa geldi. Burada başına yeniden silah dayayan, zaman zaman da elindeki tabancayı babasına ve polislere doğrultan Ç.Ç., uzun çabaların ardından silahı sadece tanıdığı bir polise vereceğini söyledi. Ç.Ç.'nin tanığı polis memuru telefonla olay yerine çağırılıp tabancayı gencin elinden aldı.
 Ç.Ç. polisler tarafından Gaziemir Polis Karakolu'na götürülürken, kendisini görüntüleyen gazetecilere tepki göstererek saldırmak istedi. Ç.Ç. emniyetteki işlemlerinin ardından Çocuk Şube Müdürlüğü'ne götürüldü.