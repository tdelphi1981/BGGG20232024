Sokak hayvanları soğuktan dondu
Evliya Çelebi'nin Seyahatname'de anlattığı olay Ardahan'da gerçek oldu.
 Ardahan'da kar yağışıyla birlikte soğuklar da etkili oluyor. Soğuk hava özellikle sokak hayvanlarını olumsuz etkiliyor. Yolların buz pistine döndüğü şehirde, dışarıda kalan bir kedi dondurucu soğuk nedeniyle telef oldu. Telef olan kedi, vatandaşlar tarafından yol kenarına bırakıldı.
 Evliya Çelebi'nin Seyahatname'de Erzurum soğuklarını daha iyi anlatmak için kedinin damdan dama atlarken donduğunu yazdığını ifade eden vatandaşlar, bunun Ardahan'da gerçekleştiğini ifade etti. Şiddetli soğuklar nedeniyle dışarıda kalan hayvanların telef olduğunu kaydeden vatandaşlar, özellikle kedilerin belediye tarafından toplanıp hayvan barınağında koruma altına alınmasını istedi. Ardahan'da sıcaklıklar ise sıfırın altında 16 dereceye kadar düştü.