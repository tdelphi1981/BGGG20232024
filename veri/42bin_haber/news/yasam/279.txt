Okullara kar tatili!
Bingöl, Elazığ ve Tunceli'de etkili olan kar yağışı hayatı olumsuz yönde etkiledi. Okullar Bingöl'de 2, Elazığ'da 1 gün tatil edilirken, Tunceli'de kar yolları kapadı.
 BİNGÖL'DE 3 GÜN TATİL
 Bingöl'de yoğun kar yağışı nedeniyle valilik il merkezi ve tüm ilçelerde bugün öğleden sonra okullarda Cuma gününe kadar eğitime ara verildiğini açıkladı. Bingöl genelinde 263 köy yolunun da kar nedeniyle kapalı olduğu belirterek, yollar açma çalışmalarının sürdüğü kaydedildi. Bingöl-Erzurum karayolunun Karlıova kesiminde tipi nedeniyle ulaşım aralıklarla tek şeritten güçlükle sağlanıyor.Karlıova ilçelerinde ise 3 gündür süren yoğun kar yağışı nedeniyle bazı kesimlerde kar kalınlığı 2 metreyi aştı. Kar ve fırtına nedeniyle bazı köylere elektrik verilemezken, ilçe merkezinde bazı çeşmelerde de dondu.
 ELAZIĞ'DA 1 GÜN TATİL
 Dün başlayan ve bugün aralıksız devam eden kar yağışı, Elazığ'da hayatı felç etti. Elazığ Valiliği'nden yapılan açıklamada, tüm okulların bir gün tatil edildiği belirtilerek, "Yoğun kar yağışı ve buzlanma nedeniyle ilçeler de dahil olmak üzere il genelinde bulunan bütün okullar bugün için (18 Aralık 2012 Salı) bir gün süre ile tatil edilmiştir. Yine bugün için (18 Aralık 2012 Salı) günü için engelli ve hamile memurlar bir gün süreli idari izinli sayılmışlardır" denildi.
 
 Elazığ merkez ve ilçelere bağlı 500 köy yolunun kar nedeniyle kapandığı öğrenildi. Kapanan köy yollarının açılması amacıyla dün akşam çalışmalara başlayan Özel İdare ekiplerinin bu çalışmaları halen devam ediyor. Sabah saatlerinde okula giden çok sayıda öğrenci, okulların tatil olması nedeniyle evlerine geri dönmek zorunda kalırken, köy okullarında görevli çok sayıda öğretmen de, yolların kapalı olması yüzünden okula gidemedi.
 
 TUNCELİ'DE 285 KÖY YOLU KAPALI
 Tunceli'de ise dün başlayan ve halen devam eden kar yağışı nedeniyle merkez ve ilçelere bağlı 285 köy yolu kapandı. Tunceli-Hozat bağlantılı Erzincan karayolunda trafik kontrollü olarak verilirken, Tunceli-Hozat ve Tunceli Ovacık karayolları yoğun kar yağışı nedeniyle kapandı. Özel idare ekipleri, Tunceli-Ovacık karayolnuu açma çalışmalarına başlarken, kent merkezinde kar kalınlığı 30 santimi aştı. Bazı ilçelerde 50 santime çıkan kar kalınlığının yüksek kesimlerde bir metreyi aştığı öğrenildi.