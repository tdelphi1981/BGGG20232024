Alman avcılar, yaban domuzu avına çıktı
Coğrafi yapısı, bitki örtüsü ve yaban hayatı bakımından av turizminin gelişmesine elverişli konumda bulunan ülkemizde her yıl binlerce yerli ve yabancı avcı avlanıyor.
 Aralarında doktor,avukat ve çiftçilerin bulunduğu 12 kişilik Alman avcı  ekibi Ankara Kızılcahamam'da 5 günlük sürek avına katıldı. Avcıların kişi başı 3 olmak üzere, toplam 27 yaban domuzu avlamasına izin verildi. 
 Orman ve Su İşleri ile Kültür ve Turizm Bakanlığı koordinasyonunda gerçekleştirilen Av Turizmi ile her yıl milyonlarca dolar gelir elde ediliyor. Cihan Muhabiri'nin izlediği sürek avı, Ankara'nın Kızılcahamam ilçesinde 14-19 Ocak tarihleri arasında 12 Alman turistin katılımıyla yapıldı. Sürek avında 27 yaban domuzu avlandı. Sürek avı Orman ve Su Bakanlığı Av Turizm Uzmanı ve Trofe Eksperi Muzaffer Uyanık ve 3 kişilik bakanlık ekibi gözetiminde gerçekleşti. Sürek avına Almanya'dan gelen 12 adet avcı, sürek görevini yapmak için ise 10 çiftçi katıldı.
 TURİSTLER, AVLADIKLARI YABAN DOMUZU BAŞINA DEVLETE 900 LİRA ÖDÜYOR
 Almanya'dan gelen 12 kişilik avcı grubu geçtiğimiz Pazar günü Esenboğa Havalimanı'na indi. Av turizmi yapan seyahat acentası ve bakanlık yetkililerinin havalimanında karşıladığı ekip Kızılcahamam'daki özel dağ evine getirildi. Dağ evinde misafir edilen grup sabahın erken saatlerinde ava çıktı. Almanya'dan getirdikleri özel silahları ve ekipmanları ile ava gelen turistler özel araçlarla sürek avının gerçekleştirileceği Davutlar köyü mevkine getirildi. Avcılar belirli aralıklarla alana yerleştirildi. 10 çiftçi yanlarındaki av köpekleri ile birlikte sürek görevini yürüttü. Çiftçi ve köpekler yaptıkları sürekle domuzları avcılara bulunduğu alana doğru sürükledi. Avcılar bulundukları bölgeye gelen domuzları avladı. 5 gün süren sürek avında 12 Alman avcıya 27 yaban domuzu avlama izni verildi. Turistler avladıkları yaban domuzu başına devlete 900 lira ödüyor. Bunun yanı sıra avcılık sertifikası bulunan turizm acentasına belirlenen miktarda hizmet bedeli ödeniyor.
 Orman ve Su Bakanlığı Av Turizm Uzmanı ve Trofe Eksperi Muzaffer Uyanık, yabancı avcıların Kültür ve Turizm Bakanlığı'ndan av turizmi izin belgesi almış 1618 sayılı Seyahat Acentaları Birliği Kanunu'na göre A grubu seyahat acentası işletme belgesi sahibi acentalar aracılığıyla avlandığını söyledi. Yabancı avcıların ülkelerinden getirdikleri yivli ve yivsiz silahlarını havalimanlarında pasaportlarına kaydettirdiğini anlatan Uyanık, "6,5 mm ve 9,8 mm çapa sahip yivli ve her türlü yivsiz av tüfekleri ile av organizasyonlarına izin veriliyor. Yabancı turist avcıları 3 yivli ve 3 yivsiz silah ve her bir yivliye ait 50 ve yivsize ait 100 mermiyi ülkemize getirip kullanılmayan mermileri ülkelerine geri götürebiliyor." diye konuştu.
 "AV TURİZMİ, KONTROLLÜ AVCILIĞIN EN İYİ GÖSTERGESİDİR"
 Av turizmini diğer organizasyonlardan ayıran en belirgin özelliğinin organizasyonunun bakanlık personeli işliğinde yapılması olduğunu belirten Uyanık, "Kontrollü avcılığın en iyi göstergesidir av turizmi. Ülkemizde kara avcılığının yapılması konusunda 2 çeşit mevzuat var. Merkez Av Komisyonu kararı ile yerli avcılara izin verilen organizasyonlar ve yabancı turist avcılar,istisnai durumdaki yabancı avcılar ile yerli avcıların organizasyonları. Av turizmi kapsamındaki organizasyonlarda tüm avına izin verilen türlerde çakal ve tilki hariç popülasyonuna ilişkin bilgi elde ediliyor. Etüt envarter çalışmaları ile ortaya konulan sayılar ve av sahalarına göre planlamalar yapılıyor. İzin verilen sayılar dahiline belirlenen kotalara göre av organizasyonlarına izin veriliyor." şeklinde konuştu.
 Kızılcahamam ilçesinin 176 bin hektar büyüklüğünde olduğunu ve 85 bin hektarlık kısmının ormanlık olduğunu  belirten Uyanık, "Bu sahada bu av yılı için verdiğimiz yaban domuzu sayısı 120.  Elde edilen avlama ücretinin yüzde 50'sini köy tüzel kişiliği katılım payı olarak veriyoruz. Dünyada 4 yaban domuzu vardır. Ülkemizde Sus scrofa cinsi bulunur ve dünyadaki en vahşi yaban domuzudur." dedi.
 KONUK AVCILAR, MEMNUN KALDI
 Almanya'dan gelen avcılardan 80 yaşındaki Günter Lütsch, 50 yıldır av lisansı sahibi olduğunu söyledi. Avlanmak için Avrupa'nın birçok ülkesine gittiğini belirten Lütstc, "Türkiye'de iki kez domuz avına geldim. Bu üçüncü gelişim. Romanya, Bulgaristan, Macaristan'da yaban domuzu avı yaptım. Avusturya'da şamua denilen çengel boynuzlu dağ keçisi avı yaptım. Güney Afrika'da avlandım. Fas ve Tunus'ta da sürek avına katıldı. Türkiye'yi çok seviyorum. Türkiye'deki avları çok beğeniyorum. Onun için sürekli gelmeye çalışıyorum. En sevdiğim av domuz avı. Bazı avlar tek avdır bazıları grup avdır. Grup olarak yapılan avlardan eğleniyorum." açıklamasında bulundu. Sürek avında ilk domuzu vurana avcı kral denildiğini belirten Lütsch, "Avımızda ilk domuzu vuran 37 yaşındaki  Dieter Beuckmann'ı tebrik ediyorum." dedi.
 Sürek avında ilk domuzu avlayan ve kral avcı ünvanını alan 37 yaşındaki Dieter Beuckmann ise "Çiftçilik yapıyorum. Sürek avına ilk kez Türkiye'ye geliyorum. Almanya'da avlanıyordum ilk kez yurtdışında bir ava katıldım. Önümüzdeki sene tekrar gelmek istiyorum." dedi. Arkadaşları ile beraber Bulgaristan, Polonya ve Macaristan'da domuz avına katıldığını anlatan Peter Rlnsinghall da, "Avımız çok iyi geçti. Arazi ve doğa çok güzel. Grubumuz içinde çiftçi, avukat, doktor ve emekliler yer alıyor." şeklinde konuştu.
 11 İLDE 25'E YAKIN SEYAHAT ACENTASI AV TURİZMİ HİZMETİ VERİYOR
 Ülkemiz coğrafi yapısı, bitki örtüsü ve yaban hayatı bakımından av turizminin gelişmesine elverişli konumda bulunuyor. Ormanlarda düzenlenecek Av Turizmi için, 'Kara Avcılığı Kanunu' ve bu kanuna dayanılarak çıkartılan 8 Ocak 2005 tarih ve 25694 sayılı Resmi Gazetede yayımlanan 'Yerli ve Yabancı Avcıların Av Turizmi Kapsamında Avlanmalarına ilişkin Usul ve Esaslar Hakkında Yönetmelik' ile 6831 sayılı 'Orman Kanunu' hükümleri kapsamında Çevre ve Orman Bakanlığının bünyesinde oluşturulan Av Komisyonu tarafından alınan kararlar (yönerge ve talimatlar) ile yürütülüyor. Ülkemizde başta İstanbul,Ankara ve İzmir olmak üzere 11 ilde 25'e yakın av turizmi yapan seyahat acentası bulunuyor. Türkiye'de avlanılmasına izin verilen yaban hayvanları türlerine ve avlanma sürelerine göre yıldan yıla değişiyor. Değişiklikler her yıl düzenlenen Merkez Av Komisyonu Kararları ile belirleniyor. Büyük av hayvanlarından ayı, çengel boynuzlu dağ keçisi (şamua), yaban keçisi (bezoar), yaban domuzu, vaşak, kurt, çakal, tilki, av turizmi başlığı altında yerli ve yabancı avcıların kullanımına bedeli karşılığı sunuluyor. Bunların dışında kalan avların, yabancı avcılara avlatılması sadece özel avlaklarda mümkün.
 CİHAN
  