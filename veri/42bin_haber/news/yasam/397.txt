Dumarların içinden onlarca kişi kurtarıldı
Zeytinburnu'nda bir binada çıkan yangında yaklaşık 40 kişi, evlerinde mahsur kaldı. Dumanlar arasında kalan vatandaşlar ve bebekler itfaiye ekiplerinin yoğun uğraşları sonucunda kurtarıldı.
 Olay 04,00 sıralarında Yeşiltepe Mahallesi 57-1 Sokak'ta bulunan bir 5 katlı bir apartmanda meydana geldi. Görgü tanıklarının ifadesine göre, apartman boşluğunda çıkan yangın kısa sürede bütün binaya yayıldı. Yangının oluşturduğu yoğun duman bütün daireleri kapladı. Apartmanda yaşayan vatandaşlar ve bebekler evlerinin balkonlarında ve çatı katında yoğun duman altında mahsur kaldı.
 Olay yerine çok sayıda ambulans ve itfaiye ekibi sevk edildi. Dumandan zehirlenmemek için balkonlara ve çatı katına çıkan vatandaşlar, itfaiye ekiplerinden yardım bekledi. İtfaiye ekipleri merdiven yardımıyla binalarda mahsur kalanlardan önce bebekleri kurtardı. İtfaiye merdiveninin kazanına bindirilen bebekler ve kadınlar 5 katlı binanın tepesinden indirildi. Vatandaşların yardımıyla ambulansa taşınanların dumandan etkilendikleri görüldü.
 İtfaiye ekipleri kurtarılmayı bekleyen vatandaşlar için defalarca merdiven aracını kullandı. İtfaiye ekiplerinin son indirdiği vatandaşların yükünü kaldıramayan merdiven kazanı devrilme tehlikesi geçirdi. Eğik bir vaziyette son anda başka bir itfaiye aracının üzerine indirilen kazandaki vatandaşlar son anda kurtarıldı.
 Yangınla ilgili geniş çaplı araştırma başlatıldı.
 CİHAN
  