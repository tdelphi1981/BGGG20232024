Alkol ve ihlal! 1 ölü, 4 yaralı
İzmir'in Gaziemir İlçesi'nde, anayolda ilerleyen otomobille yan yoldan gelerek kavşaktan dönmek isteyen bir başka otomobil çarpıştı.
 Her iki araç sürücüsünün de alkollü çıktığı kazada ,1 kişi öldü, 2'si ağır 4 kişi yaralandı. Kırmızı ışıkta geçen aracın belirlenmesi için çalışmaların sürdüğü bildirildi.
 Kaza, bugün saat 02.30 sıralarında, Yeşillik Caddesi Semt Garajı Kavşağı'nda meydana geldi. Torbalı'da bir müzikholde çalıştığı belirtilen 3 kadın arkadaşını evlerine bırakmak üzere yola çıkan emekli polis memuru Halit Gönültaş (55), yönetimindeki 35 DB 1555 plakalı otomobil ile yan yoldan `U' dönüşü yapmak istedi. Kavşaktan dönen Gönültaş'ın kullandığı otomobil ile Gaziemir'den Karabağlar yönüne anayoldan ilerleyen Levent Sözündendönmez'in yönetimindeki otomobil çarpıştı. Sol arka kapısından aldığı darbenin etkisiyle savrulan Gönültaş'ın otomobili yol ortasında, başını ön cama çarpan Sözündendönmez'in kullandığı araç ise orta refuja çarparak durabildi.
 KIRMIZI IŞIK İHLALİ ARAŞTIRILIYOR
 İki aracın hurdaya döndüğü kazadaki yaralıları gören diğer sürücüler, polis ve sağlık ekiplerine bildirdi. İhbar üzerine gelen polis, yaralılardan İknur Dipçin'in (35) araçta sıkıştığını görünce kaza yerine AKS 110 ekiplerini çağırdı. Olay yerine gelen sağlık ekipleri, Birsen Kaya'nın (32) kaza yerinde hayatını kaybettiğini belirledi. Gelen AKS 110 ekiplerinin çalışması sonucu Dipçin, sıkıştığı yerden kurtarıldı. Kaza yerinde ilk müdahalesi yapılan yaralılardan sürücü Gönültaş, Atatürk Eğitim ve Araştırma Hastanesi'ne, Gönültaş'ın aracındaki diğer iki yaralıdan Göknur Yedidağ (37) İzmir Eğitim ve Araştırma Hastanesi'ne, İknur Dipçin ise Dr. Suat Seren Göğüs Hastalıkları ve Cerrahisi Eğitim ve Araştırma Hastanesi'ne kaldırıldı. Diğer otomobilin başından yaralanan sürücüsü Sözündendönmez de ambulans ile Dr. Suat Seren Göğüs Hastalıkları ve Cerrahisi Eğitim ve Araştırma Hastanesi'ne kaldırıldı. Yaralılardan Yedidağ ile sürücü Gönültaş'ın sağlık durumunun ciddiyetini koruduğu belirtildi. "Yan yoldan gelen diğer otomobil kırmızı ışıkta aniden yola fırladı, çarptım" diyen sürücü Sözündendönmez, kazanın diğer araç sürücünün kırmızı ışık ihlali nedeniyle meydana geldiğini ileri sürdü. Polis, hangi aracın kırmızı ışıkta geçtiğinin belirlenmesi için araştırmaların sürdürdüğünü belirtti. Bunun için kavşağı gören işyerlerinin güvenlik kamerası görüntülerinin inceleneceği kaydedildi.
 HER İKİ SÜRÜCÜ DE ALKOLLÜ
 Tedavileri süren otomobil sürücülerinden Gönültaş'ın 1.20, Sözündendönmez'in ise 0.65 promil alkollü olduğu yapılan kontrol sonucu belirlendi. Kaza yerinde ölen Kaya'nın cesedi incelemelerin ardından morga kaldırıldı. Hurdaya dönen her iki araçta çağrılan çekiciler yardımıyla yoldan kaldırıldı. Yaklaşık 45 dakika kapalı kalan Gaziemir- Karabağlar yönü araçların çekilmesinin ardından tekrar araç trafiğine açıldı. Kaza ile ilgili soruşturmanın sürdüğü bildirildi.