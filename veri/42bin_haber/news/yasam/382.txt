Film gibi soygun
SANCAKTEPE’de bir kuyumcuya yanındaki işyerinden tünel kazarak giren ve çelik kasayı açarak 18 kilogram altın çalınma olayıyla ilgili 6 kişi adliyeye sevk edildi.
 Şüphelilerin kuyumcunun yanında bulunan çiçekçiyi kandırmak için ortak olma vaadiyle 12 bin lira para verdikleri olay gecesi de içmeye götürdükleri belirtildi.
 Sancaktepe’de 30 Aralık 2012’de meydana gelen olayda sabah işyerini açmak için gelen kuyumcu Sadık Paşalar dükkanının soyulduğunu görüp polise ihbarda bulunmuştu. Olayla ilgili başlatılan soruşturmada soyguncuların müthiş planını polis ortaya çıkardı. Soruşturma kapsamında şüphelilerin olaydan 25 gün önce internet üzerinden kuyumcunun yanında çiçekçi dükkanını bulunan Refik S.’yle irtibata geçtikleri öğrenildi. Sözde büyük bir "Peysaj" işi aldıklarını söyleyerek Refik S.’ye bir mail atan şüphelilerin onunla ortak olmak istediklerini söyledikleri öğrenildi. Bu görüşmeden 10 gün sonra adının İsmail olduğunu söyleyen bir kişinin Refik S.’nin yanına geldiği, dükkanda inceleme yaptığı ve "Sana ortaklığımız ve birikmiş kira bedelini ödemen için 12 bin lira para vereceğim." dediği öğrenildi. İşleri bozuk olduğu için teklifi kabul eden Refik S.’nin İsmail olarak tanıdığı kişiyle anlaştığı ardından dükkanda tadilatın başladığı belirtildi.
 ÖNCE KAPALI KEPENK YAPTIRMIŞLAR
 Şüphelilerden İsmail olarak bilinen kişinin dükkandaki ilk tadilata "İnsanları rahatsız etmeyelim. İçerde ne olup bittiğini görmesinler sürpriz olsun. Önce kapalı bir kepenk" yaptıralım dediği öğrenildi. Kepengin yapılmasının ardından dükkandaki sözde diğer tadilat işlerinin başladığı öğrenildi.
 OLAY GECESİ ÇİÇEKÇİYİ İÇMEYE GÖTÜRMÜŞLER
 Poliste ifade veren Refik S.’nin normalde dükkanda yatıp kalktığını söylerken "Olay gecesi bana ustalar rahat çalışsın diyerek bara gitmeyi teklif etti. İlk önce Kartal’da bir bara gittik. Daha sonra başka bir bara geçtik. İsmail olarak tanığım kişi saat 01.30 sıralarında tuvalete gideceğini söyleyerek yanımdan ayrıldı ve bir daha geri dönmedi." dedi.
 Hırsızlık Büro Amirliği ekipleri olayla ilgili yaptıkları tahkikatta önce İsmail olarak kendini tanıtan kişinin Sivas’ta bir çok kez polise geliş kaydı bulunan Hasan P. olduğunu tespit etti.
 BOSTANCI SAHİLİNDE MANGAL BAŞINDA YAKALANDILAR
 Bu kişi her yerde aranırken cezaevinden polise gelen bir ihbar üzerine polis harekete geçti. Cezaevinde bulunan ihbarcı birlikte aynı koğuşta bulunduğu iki kişinin tahliye olunca bu işi yapacaklarını söylediklerini hırsızların bu kişiler olabileceğini söyledi. Bunun üzerine bu kişiler üzerine operasyon yapan polis 3 gün önce Bostancı sahilinde düzenlediği operasyonda sahilde mangal yaptıkları öğrenilen Haydar Y., Ali O, Coşkun Ö., Ozan U. ve Turgay G.’yi gözaltına aldı.
 100 GRAM ALTIN BULUNDU
 Bu kişiler üzerinde yapılan aramalarda olayın firari zanlısı Hasan P.’nin kuyumcunun yanındaki çiçekçiyi kandırırken kullandığı cep telefonu numarasına ait sim kart kutusu ile 140 bin lira nakit para ele geçirildi. Bu kişilerin kullandığı cep telefonu numaralarının incelemesinde irtibatlı oldukları eskiden kuyumculuk yapan A.T. adlı kişi de yakalandı. A.T.’nin evinde yapılan aramada yaklaşık 100 gram altın ziynet eşyası bulundu. Bulunan eşyalar olayın mağduru kuyumcu Sadık Paşa tarafından dükkanından çalınan altınlar olarak teşhis edildi.
 ŞÜPHELİLER SUÇLAMALARI KABUL ETMEDİ
 Poliste işlemleri tamamlanan Haydar Y., Ali O., Coşkun Ö., Ozan U., Turgay G. ile A.T. ifadelerinde suçlamaları kabul etmeyerek hırsızlıkla bir ilgilerinin bulunmadığını söyledi. Şüpheliler adliyeye çıkarılırken, yetkililer olayın firari zanlısı Hasan P. ile altınların kalan kısmının bulunması için operasyonların sürdüğünü söyledi.
 DHA