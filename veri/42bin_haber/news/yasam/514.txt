En büyük hayali gerçek oldu
Bedensel engelli 25 yaşındaki Derya Göl'ün Tophane semtinden kentin kuşbakışı izleme hayaline, bakımını üstlenen doktor ve sağlık çalışanları sayesinde kavuştu.
   BURSA'da bedensel engelli olduğu için Bursa Halk Sağlığı Şube Müdürlüğü'ne bağlı Evde Sağlık Hizmetleri tarafından tedavisi yapılan 25 yaşındaki Derya Göl'ün Tophane semtinden kentin kuşbakışı izleme hayaline, bakımını üstlenen doktor ve sağlık çalışanları sayesinde kavuştu.   Bursa Halk Sağlığı Şube Müdürü Resul Özbek ve sağlık çalışanları, Derya Göl'ü özel bir araçla Tophane'ye getirerek, kenti seyrettirdi. Derya, 'Mavi Melekler' adını verdiği doktor ve sağlık çalışanları ile birlikte çay içti, simit yedi.   Merkez Yıldırım İlçesi'ne bağlı Erikli Mahallesi'nde annesi ve iki kardeşiyle birlikte oturan Derya Göl, doğumundan 2,5 ay sonra yapılan yanlış enjeksiyon nedeniyle belden aşağısı felç oldu. 25 yıldan bu yana tekerlekli sandalyeye mahkum yaşayan, solunum yetmezliği de çeken genç kız, ailesi ekonomik sıkıntı çekince, 5 ay önce Bursa Halk Sağlığı Şube Müdürlüğü'ne bağlı Evde Sağlık Hizmetleri Birimi'ne başvurarak, evde sağlık hizmeti almaya başladı.   Derya Göl, bakımını üstlenen ve kendilerine 'Mavi melek' adını verdiği sağlık çalışanlarına en büyük hayalinin Tophane'den Bursa'yı izlemek olduğunu anlattı. Göl'ün bakım ve tedavisini üstlenen doktor ve sağlık çalışanları bu özlemini gerçekleştirmek için harekete geçti ve durumu, Bursa Halk Sağlığı Şube Müdürü Resul Özbek'e anlattı. Özbek, Derya Göl'ü özel bir araçla evinden aldırarak, yaklaşık 5 kilometre uzaklıktaki Tophane semtine getirdi. Burada kenti kuşbakışı izleyerek, en büyük hayalini gerçekleştiren Derya Göl, "Tophane'ye gelmeme vesile olan herkese çok teşekkür ediyorum. Her insan bir engelli adayıdır. Yurdun her yerinde böyle meleklere ihtiyaç var. Her yerde böyle güzellikler olsun isterim. Televizyonda izlediğim Tophane'ye gelmek en büyük hayalimdi. Çünkü tarihi bir atmosferde kenti seyretmek her şeyi başkalaştırıyor. Burayı çok seviyorum" dedi.    Derya Göl, daha sonra Şube Müdürü Resul Özbek ve sağlık çalışanlarıyla birlikte Tophane'de çay içti, simit yedi. Göl'ün bu özel günü unutmaması için kendisine kolye hediye eden Özbek, "Derya'nın hayalini gerçekleştirmek bizi de çok mutlu etti. O artık bizim kızım ve onu hiç yalnız bırakmayacağız" diye konuştu.    2010 YILINDA BAŞLAYAN HİZMET 
  Bursa'da 2010 yılında kurulan Evde Sağlık Hizmetleri Birimi, bugüne kadar yetersiz ve çaresiz olduklarını belirtip yardım isteyen toplam 25 bin hastayı ziyaret ederek, evlerinde bakımını gerçekleştirdi. Binlerce hastanın evlerinde tedavisini sağlayan Birim, 25 ekiple hizmet veriyor.   