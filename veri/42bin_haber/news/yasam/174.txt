Bodrum duman altında!
Ters yönde esen rüzgar nedeniyle Bodrum merkez saatlerce duman altında kaldı.
 MUĞLA'nın Bodrum İlçesi Turgutreis Beldesi'nde bir tatil sitesinin çöp ve atıkları yakılırken, rüzgar nedeniyle alevler kontrol altına alınamadı. Ters yönde esen rüzgar nedeniyle Bodrum merkez dahil, Bitez, Ortakent-Yahşi ve Konacık bölgeleri saatlerce duman altında kaldı. Villalara 50 metre mesafedeki çöplükteki yangın saatler sonra kontrol altına alınırken, soğutma çalışmaları sürüyor.
 Bodrum'un Turgutreis Beldesi Bağla Mevkii'ndeki bir siteye ait çöp ve atıklar yakıldı. Alevler rüzgarın da etkisiyle büyüyence kontrolden çıktı. Yaklaşık 1500 konutun bulunduğu Bank Evler Sitesi'nin çalışanları tarafından yakılan çöplerden çıkan duman saatlerce Bodrum merkez başta olmak üzere, Ortakent-Yahşi, Konacık ve Bitez beldelerine duman altında bıraktı. Yoğun duman altında devam eden yangına belediyeye ait itfaiye ekipleri ile iş makineleri müdahale etmeye başladı, jandarma çevrede güvenlik önlemi aldı. Bank Evler Sitesi'nin yöneticisi Yavuz Toksoy, "Sitemiz çok büyük sadece bizim siteden sezon sonunda yapılan budamalarla 600 kamyon çöp ve atık ağaç dalları çıkıyor, bunları burada depoluyorduk. İlgili birimlere haber verip yakarak yok etmek istedik, ancak daha sonra kontrol altına alamadık. Şu anda iş makineleri ile alevlerin üzerine toprak atarak söndürmeye çalışıyoruz, tehlikeli bir durum yok, ancak bölgedeki rüzgar bizi de tedirgin etti" dedi. DHA