Trafikte 'uçak' gören sürücüler şok yaşadı
İstanbul'da müze için hazırlanan bir uçağın gece karayoluyla götürülmesi sürücüleri şaşkına çevirdi. Kanatları çıkarılmış olmasına rağmen uçağın yolu kapatması bazı vatandaşları çileden çıkardı. Evine gitmeye çalışan bir sürücü ile görevliler arasında gerginlik yaşandı.
 Atatürk Havalimanı'ndan Sütlüce'deki Rahmi Koç Müzesi'ne saat 03.00 sıralarında çekiciyle getirilen bir uçak, İstanbul trafiğinde ilginç görüntüler oluşturdu. Uçağın müzeye götürülmesi sırasında yolun kesilmesine sinirlenen bir sürücü, "Bu saatte uçakla yol mu kesilir?" diye isyan etti. 'Leyla Sulyak' isimli uçağın müzeye teslimi sırasında eşine az rastlanan anlar yaşandı. Kanatları çıkarılan uçağın bir çekici yardımıyla İstanbul trafiğindeki yolculuğu, bazı vatandaşların ilgisini, bazılarının da tepkisini çekti.
 Müzenin bulunduğu Hasköy Caddesi'ne getirilen uçak, manevra yaparak otoparka sokulmak istenince yol trafiğe kapandı. Trafiğin durmasına öfkelenen bir sürücü, "Kardeşim ben evime gideceğim. Bu yoldan gitmek istiyorum. Trafikte uçak mı olurmuş. Bu saatte uçakla yol mu kesilir?" şeklinde tepki gösterdi. Sürücü, yolun açılmasıyla birlikte ilerlese de sinirine hakim olamadı. Yoldaki dubaları alıp etrafa fırlatan şahıs, güvenlik görevlileriyle tartıştı. Sürücünün yanındaki arkadaşı ise, "Ya kardeşim vatanımızın milletimizin uçağı böyle yollarda ayıp değil mi?" şeklinde trajikomik bir tepki gösterdi.
 Uçağı trafikte gören ve şaşkınlığı yüzünden okunan bir taksi şoförü ise, "12 yıllık şoförüm daha önce trafikte hiç uçak görmedim. Sürekli arabaları gördüğümüz için çok değişik bir görüntü oldu. Koskoca İstanbul'da bizi buldu. Yol kesildi ama güzel bir olay. Uçağın yol vermesini bekliyorum" dedi. Görevlilerin yoğun çalışmasının ardından uçak müzeye konuldu ve Hasköy Caddesi'ndeki trafik normale döndü.
 (CİHAN)