"Mersin Narenciye Festivali"ne doğru
Bu yıl 3'üncüsü gerçekleştirilecek "Mersin Narenciye Festivali" kapsamında narenciye ürünleriyle süslenen araçlar, kent turu atmaya başladı. 
Mersin Ticaret Borsası'nın koordinatörlüğünde, büyükşehir ve merkez ilçe belediyelerinin katkılarıyla 17-18 Kasım tarihlerinde gerçekleştirilecek festivalin hazırlıkları sürüyor.
Festival için daha önceden belirlenen ve süslemeleri tamamlanan 10 araç, kentteki festival duyurularını gerçekleştirmek üzere harekete geçti. 

Bu kapsamda, narenciye ürünlerinden yapılan otomobil, fil, caretta-caretta, zürafa, top, mantar, yel değirmeni gibi figürleri taşıyan araçlar, müzik eşliğinde festivalle ilgili duyurular yapıyor. Kentin en işlek caddelerinden 

Hastane ve İstiklal Caddeleri'nin yanı sıra Adnan Menderes ve GMK Bulvarları'nda tur atan araçlar, halkın şaşkın bakışları
arasında trafikte seyrediyor.

Toplam 110 ton narenciye ürünü kullanılacak festival kapsamında 1,5 kilometrelik sahil şeridindeki Side Sütunları, Kız Kalesi, Galatasaray Meydanı, İskele Bölgesi, Saat Kulesi, Truva Kabartmaları, Hitit Kabartmaları ve Uzuncaburç alanlarındaki süslemelerin hazırlıkları da hummalı şekilde sürüyor.