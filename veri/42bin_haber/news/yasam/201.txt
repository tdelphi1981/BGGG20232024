Alevler bir anda sardı!
Alevlerin arasında kalan köpeği itfaiye kurtardı.
 Eyüp'te, henüz bilinmeyen bir nedenden dolayı park halindeki otomobilde yangın çıktı. Yangın kısa sürede yanında bulunan kaporta dükkanına sıçradı. Alev alev yanan dükkanın içindeki köpeği itfaiye ekipleri kapıyı kırarak kurtardı.
 Eyüp, Silahtarağa Caddesi üzerinde park halinde bulunan bir otomobilde saat 21.00 sıralarında henüz bilinmeyen bir nedenden dolayı yangın çıktı. Alevleri gören vatandaşlar durumu itfaiye ve polise bildirdi. Bu sırada alevler tek katlı oto kaporta dükkanına sıçradı. Gelen itfaiye ekipleri önce otomobili söndürdü. Dükkanın içinden havlama sesi duyan itfaiye ekipleri, kapalı kaporta dükkanının kapısını kırarak içeri girdi. Alevlerin arasından köpeği kurtaran itfaiye ekipleri, yaklaşık yarım saat süren çalışma sonucu yangını söndürdü. İtfaiye ekiplerinin yangını söndürmesini izleyen vatandaşlar köpeğin sürekli dükkanda kaldığını söyledi. 
  
  