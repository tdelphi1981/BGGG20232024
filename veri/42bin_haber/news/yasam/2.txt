Mahkeme bastonu silah saydı
Trabzon'da komşusu olan kadını, apartman girişine çöp bıraktığı iddiasıyla bastonla döverek burnunu kırdığı ve kaşının yaralanmasına yol açtığı gerekçesiyle yargılanan Emir Köroğlu, 4 yıl 2 ay hapis cezasına çarptırıldı.
 Mahkeme, ''Sanığın eylemini silahtan sayılan eşya ile gerçekleştirdiği'' gerekçesiyle Köroğlu'nun cezasını artırdı.
          Akçaabat Asliye Ceza Mahkemesi'ndeki duruşmaya, geçen yıl, ilçenin 
  Dürbinar Mahallesi Okullar Sokak'taki bir apartmanda oturan ve Trabzon 
  Adliyesi'ndeki bir mahkemede memur olarak çalışan komşusu Aslıhan Altaş Mazlum'u, 
  apartman girişine çöp koyduğu iddiasıyla bastonla dövdüğü gerekçesiyle tutuksuz 
  yargılanan sanık Emir Köroğlu'nun (53) yanı sıra şikayetçi Mazlum ve avukatı Ali 
  Bozali katıldı.
          İfadesi alınan Köroğlu, Mazlum'u dövmediğini savunarak, hakkındaki 
  suçlamaları reddetti. Köroğlu, son sözünün sorulması üzerine de ''beraatımı talep 
  ederim'' dedi.
          Mazlum ise çalıştığı için evinin temizliğini bir akrabasının yaptığını ve 
  temizlik sırasında poşete koyduğu çöpleri çöpe atmak üzere apartman girişine 
  bıraktığı söyledi.
          Bu sırada işi çıkan akrabasının aceleyle evden ayrıldığı için çöpü 
  apartman girişinde unuttuğunu belirten Mazlum, Köroğlu'nun uyarısı üzerine  
  çöpleri almak üzere apartmanın girişine gittiğinde zanlının bastonun elle tutulan 
  kısmıyla yüzüne vurduğunu anlattı.
          Burnunun kırıldığını, kaşının açıldığını belirten Mazlum, Köroğlu'nun 
  cezalandırılmasını istedi.
          
          -Karar-
          
          Kararını açıklayan hakim Hanife Ok Demir de suçu sabit olan Köroğlu'na 
  önce ''kasten yaralama'' suçundan 1 yıl 6 ay hapis cezası verdi.
          Köroğlu'na verilen cezayı, ''sanığın eylemini silahtan sayılan eşya ile 
  gerçekleştirdiği'' gerekçesiyle artırarak 2 yıl 3 ay hapse yükselten hakim Demir, 
  daha sonra  ''Mazlum'un yüzünde iz kalması'' gibi nedenleri de dikkate alarak 
  cezayı 5 yıl hapse çıkardı.
          Demir, ardından duruşmalardaki iyi halini dikkate alarak cezasında 
  indirim yaptığı Emir Köroğlu'na sonuç olarak 4 yıl 2 ay hapis cezası verdi.
          Hanife Ok Demir, hukuki koşulları oluşmadığı için Köroğlu'nun cezasının 
  ertelenmesine de yer olmadığına karar verdi.
          Akçaabat ilçesi Dürbinar Mahallesi Okullar Sokak'taki apartmanın önünde 
  geçen yıl yaşanan olayda Emir Köroğlu'nun bastonla vurduğu Aslıhan Altaş 
  Mazlum'un burnu kırılmış ve kaşı açılmıştı.
 AA