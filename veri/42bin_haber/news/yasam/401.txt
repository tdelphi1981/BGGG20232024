Eski sevgilisiyle buluşan kız kendini vurdu
Mecidiyeköy'de, ayrıldığı polis sevgilisiyle buluşan 18 yaşındaki M. A., iddiaya göre tabanca ile kendini göğsünden vurdu.
 Ağır yaralanan genç kıza ilk müdahaleyi yoldan geçen bir hemşire yaptı. Bu sırada ağzında sigara bulunan bir polis memurunun, eldiven takmadan olay yerindeki tabancayı alarak polis otomobiline götürmesi dikkat çekti.
 Olay, saat 21.00'da Mecidiyeköy Otobüs Durağı'nda meydana geldi. İddiaya göre, 18 yaşındaki M. A., bir hafta önce ismi henüz bilinmeyen polis memuru sevgilisinden ayrıldı. Akşam saatlerinde buluşan iki genç tartışmaya başladı. Bu sırada M. A., yanında bulunan ve kime ait olduğu henüz bilinmeyen tabancayı göğsüne dayayıp tetiğe bastı. Kanlar içerisinde yere yığılan ve ağır yaralanan kıza, tesadüfen olay yerinden geçen Sinem Bulut isimli hemşire ilk müdahaleyi yaptı. Bulut bir yandan da telefonla durumu 112 sağlık ekiplerine bildirdi. Yaralı kızın sürekli nabzını kontrol eden genç hemşire, kan kaybını önlemek için de boynundaki fuları çıkararak yaraya tampon yaptı.
 "Dayanamıyorum" diyerek dakikalarca yerde acı içinde kıvranan M. A. ambulansla hastaneye kaldırdı. Bu arada basın mensuplarının tabancayı görüntülemesini engellemek isteyen ve ağzında sigara bulunan bir polis memuru da, eldiven takmadan olay yerindeki tabancayı eline alıp polis otomobiline götürdü. M. A.'nın eski sevgilisi olduğu öğrenilen polis ise basın mensuplarının sorularını yanıtsız bırakırken, ifadesi alınmak üzere polis merkezine götürüldü.
 GÖĞSÜNDEN GİREN MERMİ SIRTINDAN ÇIKTI
 Yaralıya ilk müdahaleyi yapan Hemşire Sinem Bulut da, "Olayla ilgili hiçbir şey bilmiyorum. Kendisine pek farkında değil zaten. Hiçbir şey söylemedi. Sadece yaşamak istediğini, ölmek istemediğini söyledi. Ben Şişli Etfal Eğitim ve Araştırma Hastanesi'nde hemşireyim. İşten çıktım, eve gidiyordum. Yaralı hafif solunum sıkıntısı çekiyor. Göğsünden vurulmuş. Mermi sırtından çıkmış durumdaydı" diye konuştu. Olayla ilgili soruşturma başlatıldı.
 DHA