Karadeniz'de hamsi kıtlığı
Avlanma döneminde denizlerde yaşanan palamut bolluğunun, hamsinin gelişimini engellemesi nedeniyle Karadeniz'de hamsi kıtlığı başladı. 
Karadenizde kış aylarında sofraların vazgeçilmezi olan hamsi, bu yıl avlanma dönemindeki palamut bolluğu nedeniyle yeteri miktarda avlanamıyor. 
Giresun'da fırtınanın etkisi ve palamut avında yaşanan bolluğun, hamsi avını olumsuz etkilediği belirtiliyor. Piraziz Su Ürünleri Kooperatifi Başkanı Hamdi Arslan, AA muhabirine, bu yıl hamsinin beklentilerin altında avlanabildiğini söyledi. Arslan, sezonda bol miktarda palamut avı yapıldığını ve bu durumun kazanç açısından çok fazla bir değer taşımadığını savundu. 
1 kiloluk palamutların dahi 1,5 liraya satıldığını hatırlatan Arslan, "O nedenle balıkçılar açısından çok kazançlı bir sezon olmadı. Ancak tüketicinin kazanımı açısından verimli bir avlanma sezonu oldu" dedi. 
-"Palamut hamsiyi tüketti"- 
"Palamut Ağustos ayında çaparalarla avlanarak tekneye alındığında hamsi kusuyordu" diyen Arslan, "Palamut çabuk büyüye bilen bir balık. Devamlı olarak hamsi tüketiyor. Palamut balığı sürekli olarak avlanıyor ve hamsiyi tüketiyor. Vonoz diye tabir edilen 100 gram civanlarında olan bir palamut, bir kilonun üzerine çıkabiliyor ve bu süreçte hamsi tüketiyor. Palamudun hamsi tüketimi bu açıdan da önemli" diye konuştu. 
Arslan, Aralık ayının sonuna doğru hamsinin avlanma sahasını aşarak karşı kıyılara geçtiğine işaret ederek, Gürcistan ve Abhazya taraflarına geçiyor. 
Bu sebeple hamsinin fiyatı pahalı oluyor. Bundan sonra hamsi ucuzlamaz, pahalanır. Ancak avlanma artar ve havalarda iyi giderse belki kısa süreli bir ucuzluk olabilir. Genel olarak hamsiyi bu yıl pahalı yiyeceğiz" ifadelerini kullandı. 
Giresunlu balıkçı Taşkın Saka ise hamsinin denizlerde görünümünün çok az olduğunu söyledi. İnce olarak tabir edilen "unluk" hamsilerin de yakalanarak fabrikalarda un haline getirildiği bilgisini veren Saka, "Hamsinin denizlerde görünümü çok zayıf. Fırtınanın da bunda etkisi var. Palamudun bolluğu, hamsinin varlığını tehlikeye düşürdü. Hamsi palamuda yem oldu. Görünüm açısından bol istavrit yakalanabiliyor. Bu yıl, ucuz hamsi zor görünüyor" şeklinde konuştu.. Öte yandan Giresun'da balık pazarında hamsinin kilosu 7 ile 8 lira arasında satışa sunuluyor.