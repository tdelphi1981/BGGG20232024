Otomobil çaya uçtu
KONYA'da içinde aynı aileden 3 kişinin bulunduğu otomobil, köprüye yaklaştığı sırada kontrolden çıkıp Çarşamba Çayı'na uçtu.
 Kazada otomobilin camını açıp çıkan sürücü 65 yaşındaki Mehmet Çelebi, yardım istediği yakınları tarafından kurtarılırken, araç içinden çıkamayan eşi 60 yaşındaki Meryem Çelebi, boğularak öldü, gelini 36 yaşındaki Fadime Çelebi ise akıntıya kapılıp kayboldu.
 Kaza, dün saat 23.00 sıralarında Çumra İlçesi'nde meydana geldi. Taşağıl Köyü'ndeki akrabalarını ziyaretten dönen Mehmet Çelebi yönetimindeki 42 AG 254 plakalı otomobil, Çarşamba Çayı'nın üstündeki köprüye yaklaştığı sırada kontrolden çıkıp, suya uçtu. Otomobil, suyun akıntısıyla birlikte yaklaşık 100 metre sürüklendi.
 Sürücü Mehmet Çelebi, camı açıp otomobilin üstüne çıkmayı başardı. Ardından cep telefonuyla Taşağıl Köyü'ndeki yakınları ve polise haber verdi. Çelebi, yakınlarının ip atmasıyla güçlükle kurtarıldı. Mehmet Çelebi, ambulansla Çumra Devlet Hastanesi'ne kaldırıldı.
 Su düzeyinin otomobili tamamen kaplaması üzerine baraj kapakları kapatıldı. Çağrılan Konya Afet ve Acil Durum Müdürlüğü'ne bağlı dalgıç arama kurtarma ekipleri, otomobilde sürücü Mehmet Çelebi'nin eşi Meryem Çelebi'nin cesedine ulaştı. İlk belirlemelere göre araç içinden kurtulmak isterken suda boğularak ölen Meryem Çelebi'nin cesedi eşinin tedavi altına alındığı hastanenin morguna kaldırıldı.
 1 KİŞİ KAYIP 
 Arama kurtarma ekipleri araç içinde yaptığı tüm aramalara rağmen Fadime Çelebi'ye ulaşamadı. Fadime Çelebi'nin açık olan camdan kurtulmak isterken ya da akıntının şiddetiyle araç içinden çıkıp, suda sürüklenip kaybolduğu tahmin ediliyor. Dalgıçlar Çelebi'ye ulaşmak için yaklaşık 10 kilometrelik alanda arama çalışmasını sürdürüyor. Otomobil, vinç yardımıyla sudan çıkartıldı.
  