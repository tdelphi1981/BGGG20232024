Boğazını keserek infaz ettiler!
AYDIN İl Özel İdare Yol ve Ulaşım Şube Müdürlüğü’nde şoför olarak çalışan 47 yaşındaki Emin Cihan, boğazı kesilmiş olarak yol kenarında ölü bulundu.
 Bugün saat 07.00 sıralarında, bir servis minibüsü şoförü, Aydın merkez ilçeye bağlı Baltaköy Köyü’nden geçen Büyük Menderes Nehri kenarındaki sulama kanalının yanındaki 09 AS 170 plakalı otomobilin kapıları açık olarak terkedildidiğini farketti. Merak edip yanına gideceği sırada yol kenarında bir erkek cesedi olduğunu farkeden servis minibüsü şoförü durumu jandarmaya bildirdi. Olay yerine gelen jandarma ekipleri, boğazı kesilerek öldürüldüğü anlaşılan kişinin Aydın İl Özel İdare Yol ve Ulaşım Şube Müdürlüğü’nde şoför olarak çalışan, evli, biri kız 2 çocuk babası Emin Cihan olduğunu belirledi. Jandarma, olay yerinde kapıları açık olarak bulunan ve Cihan’ın eniştesinden ödünç aldığı tespit edilen otomobilde parmak izi incelemesi yaptı. Cihan’ın cesedi jandarma ve savcının olay yerindeki incelemesinin ardından Aydın Atatürk Devlet Hastanesi Morgu’na kaldırıldı. Jandarma, Cihan’ın en son kimlerle görüştüğünün tespitine çalışırken, olayla ilgili soruşturmanın sürdüğünü bildirdi.