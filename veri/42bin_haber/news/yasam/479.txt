Uyuşturucuyla yakalanan kadın: İlaç sanıyordum
Bursa Şehirlerarası Otobüs Terminali'nde düzenlenen uyuşturucu operasyonunda gözaltına alınan 70 yaşındaki kadının üzerinden, 500 adet uyuşturucu Extacy hap çıktı.
 Birçok suçtan sabıkası olduğu belirlenen kadın, savunmasında, "Onların uyuşturucu olduğunu bilmiyordum. Bir kanser hastası varmış, ona götürecektim." dedi.
 Bursa Emniyet Müdürlüğü Kaçakçılık ve Organize Suçlarla Mücadele Şubesi Narkotik Büro Amirliği ekipleri, bir kadının İstanbul'dan uyuşturucu hap getireceği yönündeki bilgi üzerine harekete geçti. Bursa Şehirlerarası Otobüs Terminali'nde A.K.'nin otobüsten indiğini gören polisler, 70 yaşındaki sabıkalı kadını gözaltına aldı. 'Özel beceriyle hırsızlık yapmak' başta olmak üzere çok sayıda sabıkası olduğu öğrenilen A.K.'nin üzerinden 500 adet uyuşturucu Extacy hap çıktı.
 "KANSER İLACI BUNLAR, BİR HASTAYA GÖTÜRÜYORDUM"    
 Polislere, "Onların uyuşturucu olduğunu bilmiyordum. Bir kanser hastası varmış, ona götürecektim. Taşıdığım hapların kanser ilacı olduğunu biliyordum. Ben çete lideri miyim? Sadece bir hastaya emanet kanser ilacı götürüyordum." diyen zanlı kadın Emniyet Müdürlüğü'nde de aynı savunmayı yaptı. Adliyeye sevkedilen yaşlı kadın, gazetecilere de sözlü saldırıda bulundu. A.K., "Kanser ilacı biliyordum, ne bileyim uyuşturucuymuş." dedi.
 Nöbetçi mahkemeye sevkedilen zanlı, tutuklanarak cezaevine konuldu.
 CİHAN
  