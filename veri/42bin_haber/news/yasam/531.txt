75 yıl sonra ablasını buldu
BURDUR'daki ailesi tarafından henüz 1 yaşındayken başka bir aileye evlatlık verilen ve bu durumu ilkokul çağlarında öğrenen emekli hemşire Güler Enön, 75 yıl sonra ablasıyla buluştu.
 76 yaşındaki Güler Enön, anne ve babasının yoksulluk nedeniyle kendisine bakamaması yüzünden, Burdur'daki maddi durumu daha elverişli bir aileye evlatlık verildi. Ancak aile, Güler Enön'ü kendi nüfusuna geçirmediği için soyadı değişmedi. İlkokul çağlarında anne ve babası sandığı kişilerin soyadından farklı bir soyadı olduğunu fark eden, çevreden de kendisinin evlatlık olarak verildiği yolundaki söylentileri duyan Güler Enön, Burdur Hemşire Okulu'nu bitirdikten sonra Isparta'nın Senirkent İlçesi'nde bir süre görev yaptı, daha sonra da evlenip İzmir'e yerleşti. Güler Enön, başhemşire olarak görev yaptığı Darülaceze'den emekli oldu.
 ABLASINI, KIZI BULDU
 Evlatlık olduğunu bilmesine rağmen öz anne ve babasını ve kardeşlerini bulamayan Güler Enön, amacına kızı Psikolog Danışman Sema Türkel'in sayesinde ulaştı. Sema Türkel'in araştırmaları sonucu ablasının yaşadığını öğrenen Güler Enön, büyük sevinç yaşadı. Güler Enön, ablasını görmek için kızı Sema Türkel ile birlikte Burdur'a geldi.
 Ablasının yaşadığını öğrenince şoka girdiğini belirten Güler Enön, "Büyük bir ailem oldu. Sevinç gözyaşları döktüm. Çok mutlu oldum. Büyük bir ailem varmış. Ablama ve yeğenlerime kavuştum. Çok mutluyum" dedi.
 86 YAŞINDAYKEN KARDEŞİNİ BULDU
 Güler Enön'ün Burdur'da yaşayan ablası 86 yaşındaki Hatice Gülcü de kardeşine kavuşmaktan çok mutlu olduğunu belirtti. Güler Enön ile ablası Hatice Gülcü, uzun süre kucaklaşarak, özlem giderdi.
 'İRTİBATIMIZI KESMEYECEĞİZ'
 Güler Enön'ün kızı Sema Türkel, psikolojik danışmanlık yaptığı için zaman zaman ailelerin soyağacını çıkarması gerektiğine değindi. Türkel, "Aynı yöntemle, annemin ailesini araştırdım ve bizim için çok önemli olan, annemin ailesinin izine ulaştım. Annemin bir çok yakını ölmüş ama en azından yaşayanlarla beraber olmak istedik. Teyzemi ve kuzenlerimi bulduğumuz için çok mutluyuz. Bundan sonra irtibatımızı kesmeyeceğiz" dedi.
 Türkel, Türkiye'de başka ailelere evlatlık verilen, ancak öz ailelerinin izini bulamayan bir çok kişi olduğunu söyledi. Sema Türkel, "İnsanlar geçmişini araştırıp, atalarına, yakınlarına ulaşmalı ve sahip çıkmalı. Gerekirse de onlarla yüzleşmeli. Evlatlık verildiğini bilen herkes, isterse yakınlarını bulabilir" diye konuştu.
  