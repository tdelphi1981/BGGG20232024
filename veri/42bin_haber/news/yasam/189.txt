Bir grup işçi ve yel değirmenleri
İstanbul'da özellikle lüks tüketimin merkezleri, son dönemde işçi eylemleriyle tanışıyor. Özellikle tekstil sektöründe alacakları ödenmeksizin çıkartılan işçiler, şimdi, ürettiklerinin satıldığı lüks mağazaların, patronların ofisleri önünde haklarını arıyor. Son örnek ise Levent'te hak arama mücadelesini sürdüren Hey Tekstil işçileri(Cnnturk.com) -- Türkiye son dönemde özellikle tekstil sektöründe işten çıkartılan işçilerin eylemlerine tanıklık ediyor. Dünyaca ünlü markalara üretim yapan atölyelerde, fabrikalarda çok düşük ücretler ve uzun çalışma saatleriyle emek verdikten sonra bir gün maaşları ve tazminatları ödenmeden kapının önüne koyulan işçiler, lüks semtlerdeki restoranların önünde, uluslararası defilelerde, lüks mağazaların önünde haklarını talep ediyor. İşçilerin son günlerde haklarını aradığı yerlerden biri de Levent'teki TOBB Genel Merkezi.

Çoğunluğu kadın 420 işçi Şubat ayında çalıştıkları Hey Tekstil firmasından, üç aylık maaşları ve kıdem tazminatları ödenmeden işten çıkartıldı. İşçiler de haklarını alabilmek için önce fabrika önünde hak arama mücadelesine girişti. Aylarca küçük bir çadırda fabrika önünde bekleyen ve haklarını isteyen işçiler, ne bir muhatap bulabildi ne de haklarını alacaklarına dair bir ümit ışığı. Hey Tekstil işçilerinin durumu bazı milletvekillerinin soru önergeleriyle Meclis'e de taşındı. 

Meclis Üstün Hizmet Ödülü verdi ama...

İşçiler bunun üzerine hak arama mücadelelerini Levent'teki Türkiye Odalar ve Borsalar Birliği Genel Merkezi'nin önüne taşıdı. Bunun nedeni de Hey Tekstil işçilerinin patronlarından Aynur Bektaş'ın aynı zamanda TOBB Kadın Girişimciler Kurulu Başkanı olmasıydı. Bektaş, üstelik Türkiye Büyük Millet Meclisi'nden 2010'da istihdam yarattığı gerekçesiyle Üstün Hizmet Ödülü almıştı. 
 
TOBB önüne çadır kuran ve açlık grevine başlayan işçileri, kendileriyle dayanışmak ve destek için gelenler dışında karşılayanlar da vardı: Çevik kuvvet polisi. Polis, işçileri darp edip, çadırlarını söktü. Alacaklarını talep eden pankartları ile TOBB önündeki bekleyişlerini sürdüren Hey Tekstil işçileri, kentin değişik yerlerinde de seslerini duyuracak eylemlere imza attı. 



Mango'da protesto

Ürettikleri kıyafetlerin satıldığı İstiklal Caddesi'ndeki Mango mağazasına giren ve burada "Gasp edilen haklarımızı istiyoruz" pankartı açan işçilerin eylemlerine tanıklık eden yerlerden biri de Levent'teki lüks Kanyon alışveriş merkezi. 

Bir hak arama klasiği: Polis müdahalesi

19 Kasım'da TOBB önünde, kendilerini işten çıkartan Aynur Bektaş'ı protesto edecek olan Hey Tekstil işçileri, daha binaya yaklaşmadan polis engeliyle karşılaştı. Bunun üzerine bulundukları yerde protestolarını gerçekleştirip, basın açıklaması okuyan işçiler, dağılmak üzereyken polisin saldırısı geldi. TOMA'ların üzerlerine boca ettiği tazyikli su ve biber gazıyla hak aramanın mutat karşılığını alan işçilerin yanı sıra, eylemlerine gözetmenlik yapmak üzere gelen İstanbul Barosu'ndan görevli avukatlar da polis şiddettinden nasibini aldı. İşçilerden biri ile avukatlar hastanelik oldu; 11 işçi ise gözaltına alındı. İşçiler gece yarısı emniyetten serbest bırakıldılar. 



Almanya'dan İsveç'e, Hong Kong'a kadar...

Öte yandan Hey Tekstil işçilerinin hak arama mücadelesi küreselleşti ve Almanya, İsveç ve Hong Kong'ta da işçilerle dayanışma için gösteriler  düzenlendi. Özgürlük ve Dayanışma Almanya Koordinasyonu'nca geçtiğimiz günlerde Ratingen kentinde fabrikanın iş yaptığı Esprit firması ve mağazası önünde bir basın açıklaması düzenlendi. Daha sonra Temiz Giysiler Kampanyası (Clean Clothes Campaign) kapsamında İsveç'te de aktivistler Hey Tekstil işçileri ile dayanışmak için, firmanın üretim yaptığı markaların önünde protestoda bulundu. Son olarak da Hong Kong'da firmanın işverenlerinden Li&Fu'ya ait kuleler önünde Çalışan Çinli Kadınlar Ağı (CWWN) aktivistleri ve İstenmeyen Kurumsal Davranışlara Karşı Öğrenciler ve Akademisyenler (SACOM) ile Çin Emek Hareketi aktivistlerince protesto gerçekleştirildi. İstanbul'da da Hey Tekstil işçileri, Li&Fung'un ofisi önünde eylemlerini ilk günden beri sürdürüyor. İşçiler çalıştıkları sırada fabrikanın her yanında çalışma koşullarına ilişkin asılı tabelalarda imzası bulunan Li&Fung'un ilgisini durumlarına çekmeye çalışıyorlar. 

Hey Tekstil işçileri haklarını aramak için her gün TOBB binasına yaklaşabildikleri yere kadar giderek polis barikatı önünde TOBB Kadın Girişimciler Kurulu Başkanı Aynur Bektaş'tan haklarını istemeyi sürdürüyor.