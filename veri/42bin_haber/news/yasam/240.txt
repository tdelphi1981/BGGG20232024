Turizmde Kalite Ödülleri'nde kazananlar belli oldu
SKAL International İstanbul Kulübü, Türkiye’nin Turizm Oscar’ları olarak kabul edilen “SKALİTE 2012 - Turizmde Kalite Ödülleri” ile tam 22 kategoride 2012 yılının en iyilerini ödüllendirdi. 
15’inci kez düzenlenen ve Türkiye turizminin gelişimi ile kalite bilincinin yaygınlaşmasına katkı sağlayan SKALİTE Ödülleri, dün İstanbul Hilton Convention Center’da düzenlenen görkemli bir gece ile sahiplerini buldu. 
TAV, Çelebi, Travelium, Sealed Air ve Boyut Yayın Grubu Altın sponsorluğunda düzenlenen ve Ece Vahapoğlu’nun sunuculuğunu üstlendiği geceye pek çok seçkin davetli katıldı. SKALİTE Ödülleri, her yıl turizm sektöründe kalite bilincinin gelişmesine değer katan kişi, kurum ve kuruluşlara farklı kategorilerde veriliyor. 
Kültür ve Turizm Bakan Yardımcısı Sn. Abdurrahman Darıcı, SKAL International Dünya Başkan Yardımcısı Karine Coulanges ve SKAL International Genel Sekreteri Bernard Wegscheider’in katılımıyla düzenlenen törende; SKAL International İstanbul Kulübü Özel Ödülü, 2012 Londra Olimpiyat Birincisi Aslı Çakır Alptekin, 2012 Londra Olimpiyat İkincisi Gamze Bulut ile TUREB Başkanı Şerif Yenen’e takdim edildi. 
SKALİTE oylaması, adaylık sürecinin tamamlanmasının ardından elektronik sistem ile internet ortamında gerçekleştirildi ve konaklama tesisleri, seyahat acenteleri, turizm yayını, eğitim, tanıtım ve kültür değerlerinin korunması gibi pek çok dalda 2012 yılının en iyileri belli oldu. SKALİTE 2012’de tüm kategorilerde ödül kazananlar şöyle: 
Şehir Oteli: Swıssôtel The Bosphorus İstanbul 
Resort Otel: Hillside Beach Club 
Zincir Otel: Hilton Worldwide 
Butik/Özel Belgeli Otel: Oyster Residence 
Diğer (Golf, Sağlık, Güzellik, Bakım, Spa): Güral Sapanca Welness & Convention 
İç Turizm Seyahat Acentesi: ETS Turizm 
Outgoing Seyahat Acentesi: Pronto Tour 
Incoming Seyahat Acentesi: Intra Tours-Dmc 
Marina: D Marin Göcek 
Rent A Car Firması: Avis 
Restoran: Sunset Grill & Bar 
Yılın Rehberi: Saffet Emre Tonguç 
Golf Tesisi/Kulübü: Cornelia Golf Club   
Kongre/Toplantı Organizasyon Acentesi: Setur Servis Turistik A.Ş. 
Turizm PR/Tanıtım Kampanyası: Cumhurbaşkanlığı Bisiklet Turu 
Kültürel Değerlerin Yaşatılmasına Katkı: TURAD - Turizm Araştırmaları Derneği 
Çevrenin Korunmasına Katkı: T.C Kültür ve Turizm Bakanlığı 
Online Seyahat Rezervasyonları/Hizmetleri Firması: Bookinturkey.Com 
Turizm Eğitimi: Akdeniz Üniversitesi Turizm Fakültesi 
Turizm Yayını: “Boğaz Hakkında Her Şey” 
Turizmle İlgili Diğer Faaliyetler: TAV Passport Kart 
Havalimanı Yer Hizmetleri: Havaş 
Sealed Air Özel Ödülü: Crystal Hotels Resort & Spa 
SKAL International Hakkında: 
Dünya turizm sektöründe yönetici düzeyinde kişilerin aralarında direkt bir profesyonel ilişki kurmalarına imkan sağlayabilmeyi, küresel turizmin sağlıklı gelişimini teşvik etmeyi amaçlayan ve uluslararası anlamda en yaygın ve en eski sivil toplum örgütü olan SKAL International, bugün dünyanın 5 kıtasında, 89 ülkesinde ve 450 şehrinde toplam 18.000 kişilik üyeliği ile bir turizm profesyonelleri ordusunu oluşturmaktadır. 
“Doing Business Among Friends – Dostlar Arasında İş” sloganını benimseyerek turizm sektöründe uluslararası dostluk ve iş bağlantılarını geliştirmekte, turizmde kalite çıtasını yükseltmektedir. SKAL International İstanbul, dünya üzerindeki tüm SKAL kulüpleri arasında üye sayısı bakımından en büyük kulüp olmanın yanında, organizasyonları ve yürüttüğü projeleri ile de en aktif kulüplerden biridir.