Yol çalışması, heyelan kâbusuna yolaçtı
Zonguldak'ın Çatalağzı beldesinde yol çalışması nedeniyle yaşanan heyelanda 8 ailenin yaşadığı 3 bina oturulamaz hale geldi. Binaların duvarları çatlarken, zemin kısmında dev yarıklar oluştu, kayan binalardan birinin kirişleri patladı. Korkudan evlerine giremeyen mahalle sakinleri, yetkililerden kalacak yer bulunmasını istiyor.
 Çatalağzı beldesi ile Işıkveren güzergâhında süren yol çalışmasının üst kısmındaki Kirse Mahallesi Deniz sokakta bulunan 3 bina ağır hasar gördü. Bunun üzerine, İl Afet ve Acil Durum Müdürlüğü, Çatalağzı Belediyesi'ne, evlerin acil bir şekilde tahliye edilmesi yönünde tebligat gönderdi. Belediye yetkilileri ise tebligatı vatandaşlara ileterek, can kaybı yaşanmaması için evlerin boşaltılmasını istedi. Ancak bazı aileler tehlikeye rağmen bu evlerde yaşamaya devam ediyor.
 Kirişleri patlayıp, zemin ve duvarlarında derin çatlaklar oluşan evde kirada oturan 3 çocuk sahibi Sevgi - Bayram Yıldırım çifti, yetkililerden yardım bekliyor. Eşi, kaçak ocaklarda çalıştığı için kiralık ev bulamadığını ifade eden Sevgi Yıldırım (39), "Bizi perişan ettiler. Kışa girerken bizi evsiz ve yurtsuz bıraktılar. Ben kiracıyım, mağdur oldum. Ev aradım, bulamadım. Şu anda sobamı yaktım, evimin içinde oturuyorum. Çok korkuyoruz ama çaresizlikte kalıyoruz. Çaresizlik insana her şeyi yaptırıyor. 2 çocuğum üniversite, diğer çocuğum ise merkez orta okulunda okuyor. Eşim iş bulursa kaçak maden ocaklarında çalışıyor. Biz ne yapacağız? Yetkililerin bize kalacak ev bulmasını istiyoruz." dedi.
 Etrafı naylon ile kapatılan evin temelindeki ağır hasarı gösteren Yıldırım, "Burayı bu hale getirenler, 'Bu çatlaklar daha önce de vardı' diyorlar. Eskiden hiçbir şey yoktu burada. Şu anda evin temelinde oluşan boşluğa 4-5 metrelik çubuk giriyor. Yağmur suyu girmesin diye yarıkların üstünü örttüler. Temel yerinden sallandı. Çocuklarım çok korkuyor. Oğlum korkudan halasının evine gitti. Ama biz kalmak zorundayız. Ya bizim buradan ölümüzü alacaklar ya da devlet bize kalabileceğimiz yer bulsun." şeklinde konuştu. 
 'DEPREMLERDE BİLE ÇATLAMADI'
 Hasarlı bina sahiplerinden İsmet Ören, evi 12 yıl önce satın aldığını belirterek, şunları söyedi: "Bu evi aldığımdan beri 2 tane güçlü deprem geçirdim. Bu depremlerde hiçbir hasar oluşmadı. Arazimde de en küçük bir çatlak ve kayma olmadı. Aşağıdaki yol çalışmaları nedeniyle sizin de gözlemlediğiniz gibi benim ve komşularımın evinde büyük hasar oluştu. Olay sonrası belediye başkanımız ve İl Afet ve Acil Durum Müdürlüğü yetkilileri gelerek, bizlere, bu evlerde oturmamamız gerektiğini söylediler. Mağduriyetimizi gidermeye çalışacaklarını ifade ettiler. Bizler mağduriyetimizin en kısa zamanda giderilmesini ve zararlarımızın ödenmesini istiyoruz. Çünkü bizler ve komşularımız kaç günden beri tedirginiz. Çoluk ve çocuğumuz olmak üzere maddi ve manevi açıdan huzursuzuz." 
 Mahalle sakini Eyüp Cengiz ile 50 yıldır mahallede ikamet eden Mehmet Fındık ise "Biz yıllardır bu mahallede yaşıyoruz. İlk kez böyle bir şey başımıza geliyor." diye konuştu.
 İl Afet ve Acil Durum Müdürü Ahmet Güngör ise şu bilgiyi verdi: "Orada büyük problem var. Belediye'ye tebligatımızı yaptık. Derhal evlerin tahliye edilmesini istedik. Aileler evlerini çok acil bir şekilde boşaltmaları gerekiyor. Yasaya göre bir yerin afet kapsamına alınması için 10 evin hasar görmesi gerekiyor. Ama biz ilgili birimlerle görüşerek ailelere barınma konusunda yardımcı olmaya çalışacağız."
 CİHAN