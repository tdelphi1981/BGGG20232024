Kahvede ayı tedirginliği
Ayının, köy kahvesine girip 1 kişiyi yaralamasının ardınan köylülerin tedirgin bekleyişi sürüyor.
 TUNCELİ'nin Ovacık İlçesi'ne bağlı Hanuşağı Köyü'nde, 6 kişinin bulunduğu köy kahvesine ayının girip 1 kişiyi yaralaması köylüleri tedirgin etti. Köy çevresinde ayılar görüldüğünü belirten köylüler önlem alınmasını isterken, ayının saldırısından hafif yaralı kurtulan 41 yaşındaki Muzaffer Gezici, olanları hiç unutamayacağını söyledi. Gezici, "Ayıya kürekle vurunca üzerime atlayıp beni altına aldı. 10 dakika kadar boğuştuktan sonra köylüler ellerine geçen sopalarla vurup beni ayının altından aldı" dedi.
 Ovacık İlçesi'ne bağlı Hanuşağı Köyü'nde önceki gün 21.00 sıralarında köy kahvesinde 6 kişini sohbet ettiği sırada içeri bir ayı girerken içeride oturanlardan 5'i fırsatını bulup kaçarken, Muzaffer Gezici kahveden çıkamayınca ayının saldırısına uğradı. Kendisine saldıran ayı ile bir süre boğuşan Gezici'nin yardımına arkadaşları yetişti. Köylüler, dışardan kaptıkları sopalarla ayıya vurmaya başladı. Saldırgan ayı, sopa darbeleri karşısında ormanlık alana kaçarken, Muzaffer Gezici ise çeşitli yerlerinden hafif yaralandı.
 Ovacık İlçesi'ne 25 kilometre uzaklıkta bulunan Hanuşağı Köyü'nde köylüleri ayı korkusu sardı. Yaklaşık 1 metre karın bulunduğu köyde oturanlar ayı korkusu ile dışarı çıkmaya çekindiklerini söyledi. Kış mevsimi nedeniyle aç kalan ayılardan 3'ünün köy yakınlarında görüldüğünü belirten köylüler, kendi imkanlarıyla önlem almaya çalışıyor.
 Köy kahvesinde otururken ayı saldırısında bacaklarından hafif yaralanan Muzaffer Gezici, ayı ile 10 dakika kadar boğuştuğunu anlattı. Gezici, kahveyi işleten arkadaşının kapıyı açıp dışarıya çıkması ardından bağırarak içeri kaçtığını belirterek, şunları anlattı:
 "Şoke olmuştu konuşamadı. Ben de o an kapıya gittiğimde ayı karşıma çıktı. Yakınımda bulunan küreği alıp ayıya doğru giderek vurdum. O sırada diğer köylüler dışarı kaçınca ayı da dışarı çıktı. Ben de peşinde gittim, ayı birden dönerek bana saldırıp üzerime atladı. Bir süre boğuştuktan sonra köye doğru kaçınca ben yeniden peşinden gidip kürekli vurunca yeniden üzerime atlayıp beni altına aldı. 10 dakika kadar boğuştuktan sonra köylüler ellerine geçen sopalarla vurup beni ayının altından aldılar. Daha sonra hastaneye götürülüp tedavi oldum."
 Ayı saldırısını gören 70 yaşındaki Veli Koçoğlu, evde otururken eşinin bağırarak içeri girip ayı geldiğini söylediğini belirterek, hemen evdeki av tüfeğine fişek koyup dışarı çıktığını anlattı. Koçoğlu, "Sokakta birinin ayı ile boğuştuğunu gördüm, yanlarına yaklaştığımda ayı kaçtı. Köylüler ayının saldırdığı Muzaffer'i kurtarmışlardı. O gece ayıyı gören eşim çok korkmuştu, gece boyunca uyuyamadı" dedi.
 Köylüler aç kalan ayılarına yine köylerine gelip insanlara saldırabileceğini belirterek, yetkilerden önlem almasını istedi. DHA