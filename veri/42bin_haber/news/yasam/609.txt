İlk "kedi kafesi" açılıyor
İngiltere'nin ilk "kedi kafe"si önümüzdeki bir iki ay içerisinde açılıyor.(Metin Güneş / CNN TÜRK / Londra) -- Kedi sevenlerin hayallerinin gerçekleşmesi anlamına gelecek olan bu proje için halk 100 bin poundun üzerinde bağışta bulundu. Londra'nın Old Street bölgesinde açılması öngörülen kafe ile ilgili proje, girişimci Lauren Pears tarafından yürütülüyor.

30 yaşındaki Pears daha şimdiden kafede çalışacak 10-15 kedi bulduğunu söyledi.

Japonya'daki popüler kedi kafelerinden ilham aldığını söyleyene Pears, pazarda bir boşluk olduğunu gördüğünü, İngiltere kentlerinde yaşayan insanların büyük bir bölümünün kiralık evler, küçük daireler ya da mali nedenlerden ötürü hayvan besleyemediklerini söyledi.

Kedi sevenler bu kafede kahvelerini yudumlarken bir yandan da kedileri okşayıp sevebilecekler.

Independent gazetesine konuşan Pears, "Kedilerin fazla strese girmemesi için bu hizmeti belirli bir ücret karşılığı sunmaya karar verdik" dedi.