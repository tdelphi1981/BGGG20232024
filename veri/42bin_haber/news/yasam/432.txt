Hız tutkusu faciyayla son buldu
BURSA’da içinde beş kişinin bulunduğu otomobil aşırı hız nedeniyle kontrolden çıkıp yön gösterme tabelalarının bulunduğu direğe çarptı.
 Bir kişinin öldüğü iki kişinin ağır yaralandığı kazada hurda yığınına dönen araçta sıkışanlar bir saat süren çalışmaların ardından kurtarıldı. Kazada ağır yaralanan sürücü Samet Emektar’ın 10 gün önce bir Ambulans ile yarış yaparken çektiği görüntüleri sosyal paylaşım sitesinde yayınladığı ortaya çıktı.
 Kaza dün saat 23.30’da Merkez Nilüfer ilçesi İzmir Yolu üzerinde meydana geldi. Samet Emektar(22) yönetimindeki 16 Z 2662 plakalı otomobil Beşevler Kavşağına geldiğinde aşırı hız nedeniyle direksiyon hakimiyetini kaybetti. Kontrolden çıkan otomobil yol ayırma dubalarına çarparak sürüklendi. Yaklaşık 10 metre sürüklenen otomobil orta refüjde bulunan yön gösterme tabelalarının bulunduğu direğe çarparak hurda yığınına döndü. Ön koltukta oturan ve emniyet kemeri takılı olmayan İlhan Nalcı (41) olay yerinde hayatını kaybederken Hasan Berk Tütüncü (23) camdan dışarıya fırladı. Araçta bulunan Samet Emektar (22), Orkun Nalcı (18) ve Oktay Niyazi Çelik (20) otomobil içinde sıkıştılar.
 Çevrede kazayı görenlerin haber vermesi üzerine olay yerine çok sayıda itfaiye, sivil savunma ve 112 Acil Servis ekipleri sevk edildi. Ekiplerin bir saat süren çalışmalarının ardından aracın mekanik kısımları demir kesme makaslarıyla kesilerek durumları ağır olan yaralılar sıkıştıkları yerden çıkarıldı. Yaralılar olay yerinde bekleyen ambulanslarla Uludağ Üniversitesi Tıp Fakültesi, Çekirge Devlet ve Muradiye Devlet Hastanelerine götürüldü. Polis ekipleri araç içinde yaptıkları araştırmada bira şişeleri buldu. Cumhuriyet Savcısı olay yerinde yaptığı incelemenin ardından İlhan Nalcı’nın cesedi otopsi yapılmak üzere Adli Tıp Kurumu Morgu’na kaldırıldı. Kaza ile ilgili soruşturma başlatıldı.
 AMBULANSLA YARIŞ YAPMIŞLAR 
 Kazada ağır yaralanan sürücü Samet Emektar’ın 10 gün önce kaza yaptığı araç ile bir ambulansla yarışırken çektirdiği görüntüsünü sosyal paylaşım sitesi Facebook’ta paylaştığı ortaya çıktı. Görüntülerde arkadaşlarıyla birlikte gezerken arkalarından gelen Ambulansı solladıkları görülüyor. Ambulans sürücüsünün yavaş gitmesi nedeniyle dalga geçen gençler Ambulans ile yarışıp kendi aralarında gülüp sokak aralarında hız yapmaya devam ediyorlar.
 DHA