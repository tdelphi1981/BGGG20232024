Ayrımcılık zekayı olumsuz etkiliyor
Ayrımcılığın zekâyı olumsuz etkilediği belirtiliyor.
 Bilimsel araştırmalar, ayrımcılığın ve önyargıların insan beynini biyolojik olarak etkilediğini gösterirken bu durumdan özellikle göçmenleri olumsuz etkilendiği vurgulanıyor.
 Alman yayın kuruluşu Deutsche Welle, ayrımcılığın etkilerine ilişkin geniş haberinde Almanya'da son yıllarda sıkça tartışılan göçmenlerin eğitim seviyesinin, sosyal demokrat politikacı Thilo Sarazzin'in yazdığı "Almanya Kendini Yok Ediyor" adlı kitapla yeni bir boyut kazandığını belirtti.
 Haberde Almanya'da yaşayan Türk ve Arap göçmenlerin uyumda başarısız olmalarına genetik yapılarının neden olduğunu iddia eden Sarazzin’in bu düşüncelerinden dolayı toplumda ve medya tarafından ırkçı düşüncelere sahip olmakla suçlandığı anımsatıldı.
 -“SARAZZİN’İN TEZLERİ YANLIŞ”-
 Ancak DW, son yıllarda yapılan bilimsel araştırmaların Sarazzin'in tezlerini çürüttüğünü belirtirken Berlin Charite Hastanesi'nin Psikiyatri ve Psikoterapi Başkanı Profesör Andreas Heinz’in göçmenlerin zekâ seviyesinin özellikle içinde yaşadıkları kültür ile bağlantılı olduğunu belirttiğine dikkat çekti.
 Andreas Heinz, bu konuda verilebilecek en iyi örneğin, Amerika'da siyahî çocukların evlatlık verilmesi ile ilgili araştırmalar olduğunu belirterek “Amerika'da 70'li yıllarda beyaz ailelere evlatlık verilen siyahi çocukların zeka düzeyinin, diğer beyaz ve siyah çocuklar arasında ölçülen değerden çok daha fazla olduğu tespit edilmiştir“ dedi.
 Ayrımcı muameleye maruz kalmanın, beyni etkileyerek bilişsel yetenekleri olumsuz etkilediğinin saptandığını belirten Heinz, insanlarda ve hayvanlarda sosyal çevreye uyum sağlamaya yarayan belli mekanizmaların olduğunu, çevrelerinden dışlanmaları sonucunda, bu mekanizmaların biyolojik olarak etkilendiğinin altını çizdi.
 ANKA