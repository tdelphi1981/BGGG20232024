Çinekop Karadeniz'i terk etmiyor
Havaların soğumasıyla sıcak denizlere kaçan çinekopun, bu yıl Karadeniz'i terk etmemesi balıkçıları sevindirdi. Ocak ayına rağmen Karadeniz'i terk etmeyen ve bol miktarda avlanan çinekopun kilosu 10 liranın altına düştü. Karasu Su Ürünleri Kooperatifi Başkanı Sezer: "Kış gelince çinekop kaçardı ama bu yıl bol bol avlıyoruz" dedi. 

Bereketli geçen av sezonu, bol miktarda çinekop avlanmasıyla daha da iyi hale geldi. Av sezonu öncesi kilosu 20 liraya kadar çıkan çinekop, soğuk havaya rağmen Karadeniz'den ayrılmayınca fiyatları 10 liranın altına geriledi.

Karasu Su Ürünleri Kooperatifi Başkanı Ali Sezer, AA muhabirine yaptığı açıklamada kış mevsiminin gelmesiyle beraber dip balıkçılığına yöneldiklerini anlattı.

Av sezonunun, şu ana kadar çok iyi geçtiğini belirten Sezer, havaların soğumasıyla dip balıkçılığına yöneldiklerini söyledi.

Sezer, özellikle çinekop avından son derece memnun olduklarını vurgulayarak, "Bugüne kadar bol miktarda çinekop avladık. Sığ sularda bol miktarda çinekop avlıyoruz. Normalde kış gelince çinekop kaçardı ama bu yıl bol bol avlıyoruz" dedi.

"Çinekop, sıcak suyu seven balıktır" diyen Sezer, "Havalar soğuduğu zaman Karadeniz'i terk edip sıcak sulara kaçar. Fakat bu yıl çok verim verdi. Normalde kilosu 20 liraya kadar yükselirdi fakat şu an 10 liranın altında. Böyle devam ederse daha da düşer" ifadelerini kullandı.