İnsansız hava aracı ile evlilik teklifi
İzmir'de yaşayan 24 yaşındaki Okan Okay, 5 yıldır görüştüğü Merve Kayabaşı'na son derece ilginç bir evlilik teklifinde bulundu.
 Sürpriz için havadan video ve fotoğraf çekimi yapan özel bir reklam şirketi ile anlaşan Okay, uzaktan kumanda edilen insansız hava aracı ile Merve Kayabaşı'na evleme teklifi yaptı. İnsansız hava aracına yerleştirilen tek taş yüzük ve bir gül, 150 metre yüksekliğe çıkarıldı. Daha sonra ise yavaş yavaş aşağıya doğru inerek gelin adayı Merve Kayabaşı'nın önüne geldi. Gül ve yüzüğün insansız hava aracıyla önüne gelmesi gelin adayını şok etti.
 Celal Bayar Üniversitesi İşletme Fakültesi Mezunu olan Okan Okay, 5 yıldır görüştüğü Uludağ Üniversitesi Ekonometre Bölümü 4. Sınıf öğrencisi Merve Kayabaşı'na farklı bir şekilde evlenme teklifinde bulunmak istedi. Havadan video ve fotoğraf çekimi yapan özel bir reklam şirketi ile anlaşan Okan Okay, Merve Kayabaşı'na bir sürpriz yapacağını söyleyerek kendisi ile Konak Meydanı'nda buluştu. Her şeyden habersiz olan Merve Kayabaşı, erkek arkadaşı ile Tarihi Saat Kulesi önüne geldiğinde ise olanlar oldu.
 İki genç ellerinde "Meleğim, Benimle Evlenir misin?" yazılı pankartla Okay ile Kayabaşı çiftinin karşısına geçti. Uydu bağlantılı GPS sistemi ile uzaktan kumanda edilen 8 pervaneli 'Octocopter' adı verilen insansız hava aracı, 150 metre yükseklikten bir adet gül ve tek taş yüzük kutusu ile birlikte aşağı doğru indi. Çılgın evlenme teklifi karşısında sevinçten Okan Okay'a sarılan genç kız, Okay'ın hava aracından alarak kendisine uzattığı yüzüğü kabul ederek evlilik teklifine 'evet' dedi.
 ÖZEL YAPIM İNSANSIZ HAVA ARACI 
 8 pervaneli Octocopter adını verdikleri insansız hava aracını genellikle dizi ve film çekimlerinde kullandıklarını ifade eden firma sahibi Barış Kara, "Octocopter'in parçalarını Almanya, İngiltere ve Yeni Zelanda'dan getirdik. Bu tasarımını ise kendimiz yaptık. Aracı genellikle dizi ve film çekimlerinde kullanıyoruz. İnsansız hava aracımızı müşterimizin talebi doğrultusunda ilk kez böyle güzel bir aktivite için kullanmaya karar verdik. 150 metre yükselebilen hava aracımızı Türkiye'nin en iyi pilotlarından Ar-Ge sorumlumuz Okan Oğuz kumanda ediyor" dedi.  
  