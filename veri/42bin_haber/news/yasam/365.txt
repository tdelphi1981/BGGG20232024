Vatandaştan zekice çözüm!
Elektrik kesintilerinden illallah eden köylüler öyle bir yöntem buldu ki...
 Van'ın bazı köylerinde, özellikle kış aylarında fırtına nedeniyle elektrik tellerinin birbirine değmesi nedeniyle günlerce elektriksiz kalan vatandaşlar, bu soruna çözümü de kendileri buldu.
 Kabloları birbirinden ayırmak için doldurdukları kola ve pet şişeleri tellerin üzerine atarak ağırlık oluşturan köylüler, bu yöntemle tellerin birbirine değmesini engelliyor.
 Köylere elektrik taşıyan nakil hatlarının çeşitli sebeplerle birbirine değmesi sonrası meydana gelen arızalar, köylüleri günlerce elektriksiz bırakıyor. Özalp ilçesine bağlı köylerde yaşayanlar geliştirdikleri ilginç yöntemle bu sıkıntıyı aştı. Vatandaşlar, özellikle kış aylarında çıkan fırtınada tellerin birbirine değmemesi için; içini doldurdukları kola ve pet şişeleri tellerin üzerine atıyor. Bu yöntemle telleri birbirinden ayırmayı başaran köylüler, elektriksiz kalmaktan kurtuluyor.
 Elektriklerin kesilmesi nedeniyle zorluk çektiklerini belirten köylüler, arıza ekiplerinin kış koşulları veya başka nedenlerden her zaman yardıma gelemediklerini, bu yöntemle sık sık yaşanan arızaların önüne geçtiklerini söylediler.
 
 DHA