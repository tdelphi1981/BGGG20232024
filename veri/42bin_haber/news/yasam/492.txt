Umut yolculuğu faciayla sonuçlandı
MUĞLA'nın Bodrum İlçesi'nde, balıkçı teknesi ile kaçak yollarla yurt dışına çıkmaya çalışan Iraklı 4 kaçaktan 51 yaşındaki Fouad M.A. Abushamat, denizde boğularak öldü.
 1'i kadın 3 kaçağı yakalayan jandarma, kaçakları deniz ortasında teknede bırakarak kaçan organizatörün yakalanması için çalışma başlattı.
 Kaçak yollarla Yunanistan'ın İstanköy Adası'na (Kos Adası) kaçmak isteyen Iraklı 1'i kadın 4 kişi yanlarındaki organizatör ile dün saat 23.00 sıralarında ilçeye bağlı Ortakent-Yahşi Beldesi'nde bulunan Kabakum Plajı'na geldi. Burada hazırlıklarını tamamlayan kimliği tespit edilemeyen organizatör ile kaçaklar, 4 metre uzunluğundaki 'Ekşioğlu' isimli tekneye bindi. Teknenin kıyıdan uzaklaşması üzerine organizatör bir anda suya atladı. Organizatörün ardından paniğe kapılan M.A. Abushamat da suya atladı. Yüzerek kıyıya çıkan organizatör kiraladığı otomobil ile kaçtı. Abushamat ise, suda çırpınmaya başladı. Teknede bulunan ve yüzme bilmeyen diğer kaçaklar, suda çırpınan arkadaşına yardım edemedi. Abushamat bir süre sonra suda hareketsiz kaldı.
 Kürek çekerek kıyıya ilerleyen teknedekiler, arkadaşlarının hareketsiz cesedini suda yakaladı. Arkadaşları Abushamat'ın cesedini kıyıya kadar çekti. Karaya ulaşan kaçakları görenler durumu, jandarmaya bildirdi. İhbar üzerine gelen jandarmanın kontrolünde, Fouad M.A. Abushamat'in öldüğü belirlendi. Iraklı kaçaklar, ölen arkadaşları için gözyaşı döktü. Gözaltına alınan kaçakların kimliklerinin belirlenmesi, kaçan organizatörün de yakalanması için çalışmaların sürdüğü bildirildi. Olay yerinde yapılan incelemenin ardından Abushamat'ın cenazesi önce Bodrum Devlet Hastanesi'ne, ardından, otopsi için İzmir Adli Tıp Kurumu'na kaldırıldı. Öte yandan, 4 metrelik balıkçı teknesindeki can simidi ve şişelere konulmuş akaryakıt dikkat çekti. 
  