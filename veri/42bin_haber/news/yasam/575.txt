Erzurum'un şövalyeleri onlar
Kar nedeniyle birçok köyün dünyayla bağlantısının kesildiği Erzurum'da, en büyük görev kurtarma ekiplerine düşüyor. Sağlık ekipleri iki ayda 343 hastanın imdadına yetişirken, yolda kalan 156 araç ve 740 vatandaşın yardımına da Karayolları ekipleri koştu
 LEVENT AKPINAR / ERZURUM
 Karasal iklimin tüm sertliğiyle hüküm sürdüğü Erzurum'da neredeyse yılın yarısında beyaz örtü hakim. Bu günlerde kurtarma ekipleri, dur durak bilmeden yolu kapanan köylerde mahsur kalan köylüleri kurtarmak için çalışıyor.
 AMBULANS GÖREVE HAZIR
 24 saat mesai yapan sağlık ekipleri, İl Kriz Merkezi ve 112 Acil Servis'e gelen her ihbarı değerlendirerek paletli ambulanslarla yardıma koşuyor. Karadan paletli kar aracıyla köylere ulaşmaya çalışan ekipler, çok acil durumlarda ise ambulans helikopterle darda kalanların imdadına yetişiyor.
 REKOR KIRDILAR
 ERZURUM'DA sağlık ekipleri, iki ayda köy ve mezralardan kurtararak hastaneye yetiştirdikleri hasta sayısıyla bir rekora imza attı. Ekipler, 1 Aralık-7 Şubat arasında 66 günde, 343 hastayı kent merkezindeki hastanelere ulaştırdı. Karayolları ve İl Özel İdaresi ekipleri de aynı dönemde yolda kalan 156 araçtan 740 yolcuyu kurtardı.
 HASTANEYE yetiştirilen vatandaşların 80'i hamile, 71'i de çocuk olarak kayda geçerken; 193 hasta ise kalp krizi, beyin kanaması ve çeşitli kazalar nedeniyle yardım talebinde bulundu.
 156 ARAÇ, 740 YOLCU
 KARAYOLLARI ve İl Özel İdaresi ekipleri yalnızca hastaların yardımına koşmadı. Yolda mahsur kalan vatandaşların da imdadına yetişen ekipler, sözkonusu iki ayda; Erzurum-Bingöl, Erzurum-Ağrı ve Erzurum-Muş karayollarında mahsur kalan 156 araç ve 740 yolcuyu kurtardı.
 Daha iki ay KIŞ
 ERZURUM İl Sağlık Müdürü Serhat Vançelik, geçen yıl dört ayda ulaştıkları hasta sayısının iki katına bu yıl sadece iki ayda ulaştıklarını belirterek, hastaları sağlık merkezlerine yetiştiren, onlara hayat veren ekiplerimizi kutluyorum' dedi.
 GEÇEN yıl Kasım-Mart döneminde kar üstü araç ve paletli ambulansla kapalı köy yollarını açarak 223 hastaya ulaştıklarını belirten Vançelik, ''Bu yıl da kışın sona ermesine en az iki buçuk aylık bir süreç daha var. Bu yıl Kasım ayından bu yana paletli ambulans veya paletli kar araçlarıyla 343 kişiyi yolu kapalı köylerden hastaneye ulaştırdık. Ekiplerimiz adeta bir rekora imza attı' dedi.