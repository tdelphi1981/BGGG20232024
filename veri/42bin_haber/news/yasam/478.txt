Heyelan ortaya çıkardı
Çanakkale'de meydana gelen heyelan sonucunda 1800 yıllık tarihi yapı ortaya çıktı.
 Üzün süre devam eden heyelan kameralar tarafından saniye saniye kaydedildi.
 Geçen yıla kadar kullanılan Çanakkale-İzmir karayolunun Erenköy Beldesi civarında aşırı yağışlar nedeniyle heyelan meydana geldi. Heyelan nedeniyle yolun alt kısmının bir bölümündeki topraklar dereye doğru akarken ortaya tarih çıktı. Çanakkale Onsekiz Mart Üniversitesi Mühendislik Fakültesi Jeoloji Bölümü Öğretim Üyesi Prof. Dr. Doğan Perinçek, toprağın kayması ile ortaya çıkan tarihi duvarın 1800 yıllık duvar olduğunu söyledi. Arkoolog Candan Kozanlı ile bilgileri paylaşan Prof. Dr. Perinçek, taş duvarın, Roma dönemine ait istinat duvarı olduğunu açıkladı. Perinçek, "Bu yolun arkasında antik Ofrenion kenti yer alıyor. Yine bu bölgedeki bir dere içinde de eski Roma köprüsü var. Bu köprü ve duvarın çağdaş yapılar olduğu düşünülmektedir. Heyelanın ortaya çıkardığı duvarın da bu köprü ile ilgili olduğu kanısına vardık." dedi.
 Günümüzden 1800 yıl önce inşa edilen istinat duvarının kademeli olarak yapıldığını ve yolun dışına doğru eğim verildiğini açıklayan Perinçek, tarihi duvarı ortaya çıkardığı için heyelana teşekkür etti. Perinçek, "Geçtiğimiz günlerde Çanakkale-İzmir karayolunun Dümrek Köyü mevkiinde duble yol çalışması kapsamında yapılan istinat duvarının 90 derece düşey yapıldığını ve bu yanlış uygulama sonucu yolda çatlamalar meydana geldiğine şahit olmuştuk. Günümüzde düşey bir istinat duvarı yapıyoruz. Oysa 1800 yıl önce istinat duvarı yoldan dışa doğru eğimli olarak yapılmış. Bu istinat duvarı o dönemki mühendislik ile ilgili çok güzel bir örnek." açıklamasında bulundu.
 CİHAN
  