Kim önce doğurur bahsi
Bebek bekleyen Cambridge Düşesi Kate Middleton ile ABD'li televizyon yıldızı Kim Kardashian'ın doğum zamanlarının aynı zamana denk gelmesi bahis şirketlerini de harekete geçirdi. 
İngiltere'nin en büyük bahis şirketlerinden Ladbrokes, İngiltere tahtının velihatı Prens William'ın eşi Kate Middleton ile ünlü Amerikan yıldızı Kim Kardashian'ın doğum zamanı için bahis açtı. 'Her ikisi de aynı gün doğum yapar' bahisi 1'e 50 verirken, 'aynı hafta doğum yapar bahsi' 1'e 7 kazandırıyor. 

Daily Mail gazetesinin haberine göre Cambridge Dükü Prens William ile eşi Kate Middleton'ın bebeklerini temmuz ayında beklediklerini açıklamasının ardından bahis şirketleri de boş durmadı. 

Geçtiğimiz günlerde şarkıcı sevgilisi Kanye West'den bebek beklediğini açıklayan ABD'li televizyon yıldızı Kim Kardashian'ın doğum zamanı belli olmasa da başka bir bahis şirketi Paddy Power, 'Kate ve Kim aynı gün doğum yapar' bahsine 1'e 66 kazandırıyor. Cambridge Düşesi'nin 13-14 haftalık hamile olduğu sanılıyor.

Bahis türleri arasında bebeğe hangi isim verileceği de var. Bahis şirketi William Hill, George, Victoria ve Diana isimleri için 1'e 10, Elizabeth ve Charles için 1'e 12, John ve Philip için 1'e 14 veriyor.

Habere göre, bahis türleri bunlarla da sınırlı değil. Doğumun sezaryenle mı yoksa normal mi olacağı hatta bebeğin saç rengi üzerine bile bahis yapılabiliyor.