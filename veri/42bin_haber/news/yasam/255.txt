Özlem'i kim öldürdü?
ADANA’da 9 ay önce yaptıkları soygunu polise itiraf ettiği iddiasıyla 5 ay önce domuz bağı ile öldürülüp, gömüldüğü yerde cesedine ulaşılan 24 yaşındaki Özlem Arık’ın 1’i kadın 3 katil zanlısı cinayeti reddederek birbirlerini suçladı.
 Özlem Arık, merkez Yüreğir İlçesi’nde oturan akrabalarına ait evin anahtarını çalarak, 33 yaşındaki Ragıp Ucun’a verdiği öne sürüldü. Ragıp Ucun’un da Mehmet İ. ve Ferhat M. ile birlikte 29 Mart 2012’de evden hırsızlık yaptı. Evden 3 altın bilezik, ’Yonca’ diye tabir edilen 1 altın ile 2 bin 800 TL para çalan şüpheliler aynı gün yakalandı. Şüpheliler, suçlamaları kabul etmezken, Özlem Arık soygun olayını polise itiraf etti. Bunun üzerine 3 hırsız şüphelisi tutuklandı. 35 gün sonra tahliye olan şüphelilerden Ragıp Ucun, başka suçtan ceza evinde yatarken tanıştığı ve kendisinden sonra tahliye olan 26 yaşındaki Tayfun Yalçın’ı, kendi eşi 35 yaşındaki Emine Ucun’un akrabası olan Özlem Arık ile tanıştırdı. Sonra da geçen temmuz ayında Özlem Arık ortadan kayboldu.
 Ragıp Ucun ile Tayfun Yalçın, önceki ay gasp suçundan tutuklandı. Geçen hafta, polisin yakaladığı bir hırsızın "Özlem’i, sevgilisi ile 2 arkadaşı öldürmeyi planlıyordu" demesi üzerine çalışma başlatıldı. Gasp suçundan tutuklanan şüphelilerin de ifadesine başvuran polis, domuz bağı ile öldürülüp battaniyeye sarılı halde gömülen Özlem Arık’ın cesedini Ceyhan İlçesi’ne bağlı Kılıçlı Köyü yakınlarındaki kimsenin oturmadığı çiftlikte buldu.
 BİRBİRLERİNİ SUÇLADILAR
 Cezaevinden tek tek çıkarılıp ifadeleri alınan şüphelilerden Tayfun Yalçın, şöyle dedi:
 "Cezaevinden çıktıktan sonra Ragıp’ı arayıp buldum. Onların evinde kalmaya başladım. Ragıp’ın eşi Emine’nin önerisiyle Özlem ile arkadaş olduk. Özlem’i, Ragıp’ların evine getirmiştim. Emine ile Özlem arasında tartışma oldu. Akşam saatlerinde Emine ile Ragıp, Özlem’i alarak köyüne götürdü. Beni de evde çocukların yanında bıraktılar. Ancak Ragıp ile Emine ertesi gün döndüler."
 "CESEDİ BİRLİKTE GÖMDÜK"
 Cesedi birlikte gömdüklerini anlatan Yalçın, şöyle devam etti:
 "Ertesi gün Ragıp ile birlikte gezmek için çıktık. Ancak Ceyhan’ın Üçdut Köyü’ndeki Ragıp’ın amcasının evine gittik. Özlem bir kanepe üzerinde cansız halde duruyordu. El ve ayakları bağlıydı. Ben orada fenalık geçirdim. Ragıp beni tehdit etti. Daha sonra Kılıçlı Köyü’ndeki terk edilmiş çiftlikte kazmayla bahçeye çukur açıp, gömdük. Özlemi ben öldürmedim. Özlemi evine götürmek için çıktıklarında Emine ile Ragıp öldürmüş. Daha sonra Ragıp’a niye öldürdüklerini sorduğumda Emine’nin aldırdığı çocuğu kastederek ’O benim çocuğumu öldürdü. Ben de onu öldürdüm’ dedi. Ben kötü arkadaş kurbanı oldum."
 "KÖPRÜDEN ATMAKLA TEHDİT ETTİ"
 Özlem ile Tayfun’u kendisinin tanıştırdığını belirten Ragıp Ucun ise, şu iddialarda bulundu:
 "Tayfun, Özlem’i bize getirdi. Özlem Köyü’ne dönmek istemedi. Ben ’Ailesi merak eder’ diyerek evine götürmek istedim. Eşim ve Tayfun’la birlikte Özlem’i köyüne bırakmak için yola çıktık. Özlem kendisini köye götürdüğümüzü anlayınca karşı çıktı. Tayfun da Özlem’e ipe taş bağlayarak köprüden atmakla tehdit etti. Hatta benim eşimi de tehdit etti. Sonra birlikte tekrar bizim eve döndük. En son Tayfun bana Özlem’i kendisinden başka erkek arkadaşı da olduğunu ve ona bıraktığını söylemişti. Özlem’i Tayfun öldürmüştür."
 "ENGEL OLAMADIM"
 Ölen Özlem’in üvey dayısının kızı olduğunu anlatan Emine Ucun da "Özlem’i, Tayfun ve eşim Ragıp birlikte öldürdüler. Ben öldürme olayına karışmadım. Tehdit ettikleri için engel olamadım" diye konuştu. Farklı tarihlerde ifadeleri alınan 3 şüpheli de cinayetten tutuklandı.
 DHA