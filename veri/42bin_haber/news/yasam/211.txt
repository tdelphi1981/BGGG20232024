'825 çocuk bu yıl anne oldu'
ADANA'DA Kent Konseyi Kadın Meclisi'nin düzenlediği 'Türkiye'de Şiddetin Boyutları' konulu konferansta konuşan avukat Hülya Gülbahar, Diyarbakır'da 17 yaş altında evlendirilen kız çocuklarından son yıllarda ortalama her yıl 800'ünün anne olduğunu söyledi.
 Gülbahar, bu yılın ilk 10 ayında bu rakamın 825 olduğunu belirtti.
 Şiddete Son Kadın Platformu kurucularından Av. Hülya Gülbahar, Türkiye İstatistik Kurumu'nun verilerine göre, Türkiye'de 181 bin çocuk gelin olduğunu, erken ve zorla evlendirmelerin sayısının da çığ gibi büyüdüğünü kaydetti.
 Hülya Gülbahar, "Özellikle Güneydoğu ve Doğu illerinde, ailelerin 17 yaş altındaki kız çocuklarını mahkeme izniyle evlendirmek için yapılan başvurularda, yüzde 94 artış olduğunu görüyoruz. Diyarbakır özelinde ise bu yılın 10 ayında, çocuk yaşta evlendirilen kızlarımızın 825'inin anne olduğu istatistiklere yansımış durumda" dedi.
 Son yıllarda gündemden düşmeyen, kadına yönelik şiddet olaylarının temelini çocuk gelinlerin oluşturduğunu anlatan Gülbahar, bu konuda ailelere büyük görev düştüğünü vurguladı. Sadece Diyarbakır Kadın ve Çocuk Hastalıkları Hastanesi'nin kayıtlarına göre, 2 yılda 18 yaş altı bin 286 çocuğun da doğum yaptığına dikkati çeken Gülbahar, "Bu rakamların içinde, 13 yaşındaki kız çocukları da yer alıyor. Bu nedenle, olayların önüne geçmek ve erken yaşta evliliği önlemek için Aile ve Sosyal Politikalar Bakanlığı, Milli Eğitim Bakanlığı, jandarma ve polisin koordineli çalışması gerekiyor" diye konuştu.