Yeni yıl magandaları bir çocuğu vurdu
Terasta havai fişek gösterisini izlerken başından vurulan çocuk ağır yaralandı
 İZMİR’in Bornova İlçesi’nde, akrabaları ile çıktığı 3'üncü kat terasında havai fişek göstesini izlerken kimliği belirsiz kişi ya da kişilerce açılan ateş sonucu başından vurulan 11 yaşındaki Arif Dallı, ağır yaralandı. Dallı tedaviye alınırken, olayla ilgili ateş açan kişinin yakalanması için çalışma başlatıldı.
 Yeni yılın ilk dakikalarına girildiği anlarda maganda kurşunu yine bir ailenin yüreğini yaktı. Olay, saat 00.09 sıralarında, Mevlana Mahallesi 7057 Sokak 7 numarada meydana geldi. Gittikleri akraba ziyareti dönüşü evlerine gelen inşaat işçisi Şerafettin Dallı (38) ve ev hanımı eşi Yıldız Dallı (30) çiftinin 5 çocuğundan tek erkek olan Arif Dallı, diğer akrabaları ile yeni yıl için gökyüzüne atılan havai fişek gösterisini izlemek amacıyla binanın 3’üncü katındaki terasa çıktı.
 HASTANEDE VURULDUĞU ANLAŞILDI
 Fişeklerin aydınlattığı gökyüzünü izleyen küçük Arif, akrabaların gözlerinin önünde bir anda boşluğa düştü. Asfalt zeminde kanlar içinde kalan küçük Arif’i, babası Şerafettin Dallı otomobili ile Ege Üniversitesi Hastanesi’ne kaldırdı. Başı dönüp düştüğü sanılan küçük Arif’in yapılan kontrolde başından vurulduğu ortaya çıktı. Durumu öğrenen Dallı çifti, şok oldu. Nihat Gündüz İlköğretim Okulu 5’inci sınıf öğrencisi olan ve 4 kız kardeşi bulunan Dallı, hastanenin Anestezi Yoğun Bakım Servisi’nde tedaviye alındı.
 "YENİ YIL ZEHİR OLDU"
 Tehlikeli olduğu için küçük çocuğun başındaki mermi çekirdeğinin çıkarılmadığı, şimdilik uyutulduğu öğrenildi. Şerafettin Dallı, “Magandalar artık durdurulsun. Yeni yıl bize zehir oldu” dedi. Olayla ilgili küçük çocuğu yaralayan kişinin kimliğinin belirlenmeye çalışıldığı ve yakalanması için çalışmaların sürdüğü bildirildi.
  