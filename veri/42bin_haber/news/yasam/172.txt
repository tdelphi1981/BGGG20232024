Yolcu otobüsüne taşlı saldırı
Yolcular büyük korku yaşadı!
 ANTALYA'nın Alanya İlçesi'nden 20 yolcusuyla Şanlıurfa'ya gitmek üzere seyreden yolcu otobüsü, kimliği belirlenemeyen kişi ya da kişilerce taşlandı. Sol taraftaki bir camı kırılan otobüsteki yolcular, büyük korku yaşadı.
 Alanya Otogarı'ndan dün saat 23.00 sıralarında 4'ü çocuk 20 yolcusuyla çıkış yapan Salih Demir yönetimindeki 63 PF 22 plakalı yolcu otobüsü, Alanya- Mersin Karayolu'nda seyir halindeyken henüz kimliği belirlenemeyen kişi ya da kişilerce taşlandı. Taş nedeniyle sol taraftaki bir camı kırılan otobüsteki yolcular, korku dolu anlar yaşadı. Olayın ardından şoför Salih Demir, yolcularla birlikte Saray Polis Merkezi'ne giderek şikâyetçi oldu.
 SALDIRI İLK DEĞİL
 Yaklaşık 4 ay önce Mersin'in Anamur İlçesi'nde de benzer saldırıya uğradıklarını anlatan Salih Demir, "Bu saldırıyı yapanlar vatan haini. Otobüste çocuklar başta olmak üzere pek çok yolcu var. Yolcularımız ciddi şekilde yaralanabilirdi" dedi. Seyahat firmasının Alanya Temsilcisi Hüseyin Barcın ise bir süredir Alanya ve çevresinde benzer saldırılar yaşandığına dikkat çekti. Yolculardan Yasemin Güleryüz de bir anda camın kırıldığını belirterek, "Kuzenimle oturuyorduk. Ne olduğunu anlamadan cam kırıldı. Cam veya taş parçası kuzenimin koluna geldi. Çok korktuk" dedi.
 Alanya'da son 6 ayda bir yolcu otobüsü kurşunlandı, 5 yolcu otobüsünün camları da atılan taşlar nedeniyle kırıldı. DHA