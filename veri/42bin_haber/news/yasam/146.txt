Yaralı halde telefonla babasına sağlık durumunu anlattı
KONYA'da Mehmet Apak yönetimindeki Selçuklu Belediyesi ait çöp kamyoneti, yokuş aşağı indiği sırada frenlerinin tutmaması üzerine kayalıkları çevreleyen ishale duvarına çarpıp devrildi. 2 işçinin yaralandığı kazada işçilerden Alaaddin Çiğdem yerde ambulans beklerken, cep telefonuyla babasına sağlık durumunu anlattı.
 Kaza, bugün saat 14.30 sıralarında merkez Selçuklu İlçesi Sille Mahallesi Baraj Caddesi'nde meydana geldi. 45 yaşındaki Mehmet Apak yönetimindeki Selçuklu Belediyesi'ne ait 42 DAZ 12 plakalı çöp kamyoneti, yokuş aşağı indiği sırada frenleri tutmadı. Bunun üzerine şoför Apak, yolun sağındaki kayalıkları çevreleyen ishale duvarına aracı çarptırarak durmak istedi. Duvara çarpan kamyonet kontrolden çıkıp devrildi.
 Kazada Apak yara almadan kurtulurken, araçta bulunan işçiler 42 yaşındaki Mehmet Karaduman ve 28 yaşındaki Alaaddin Çiğdem yaralandı. Ağır yaralı Karaman, olay yerine gelen ilk ambulansla Meram Tıp Fakültesi'ne kaldırıldı. Sağ bacağından yaralanan Alaattin Çiğdem yerde yatarak ikinci ambulansın gelmesini beklerken cep telefonu çaldı. Cep telefonunu açan Çiğdem, karşısındaki babasına sağlık durumunun iyi olduğunu, yanındaki arkadaşının durumunun biraz ağır olduğu için ambulansın onu götürdüğünü ve kendisinin de diğer ambulansı beklediğini söyledi. Çiğdem de ikinci ambulansla Özel Medicana Hastanesi'ne kaldırıldı.
 Şoför Mehmet Apak'ın polise verdiği ilk ifadesinde ''Fren tutmadı. O yüzden duvara çarparak durmak istedim. Diğer türlü rampa aşağı indiğim için daha tehlikeli ve faciaya neden olabilecek durum yaratabilirim diye düşündüm'' dedi.
 Kaza ile ilgili soruşturma sürüyor.   DHA