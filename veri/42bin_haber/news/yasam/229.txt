Bakanın konvoyunda kaza
SİNOP'a gelen Ulaştırma Denizcilik ve Haberleşme Bakanı Binali Yıldırım'ın konvoyunda, Karayolları 7'nci Bölge Müdürlüğü 78'inci Şube Şefi Kemal Söylemez'in içinde bulunduğu otomobil kaza yaptı.
 Yaralanan Söylemez ambulansla hastaneye kaldırıldı.
 Bugün çeşitli incelemelerde bulunmak üzere özel uçakla Ankara'dan Sinop'a gelen Ulaştırma Denizcilik ve Haberleşme Bakanı Binali Yıldırım'ı Sinop Havaalanı'nda Vali Ahmet Cengiz ve protokol üyeleri karşıladı. Buradan karayolu ile Sinop Üniversitesi Denizcilik Meslek Yüksek Okulu'na gitmek üzere ayrılan bakan Yıldırım'ın konvoyunda bulunan 34 GT 9481 plakalı otomobil, aşırı hız ve dikkatsizlik sonucu bariyerlere çarptı. Kazada otomobil içinde bulunan Karayolları 7'nci Bölge Müdürlüğü 78'inci Şube Şefi Kemal Söylemez yaralandı. Konvoydaki diğer araçlar da büyük tehlike atlattı. Söylemez ambulansla Sinop Atatürk Devlet Hastanesi'ne kaldırılarak tedavi altına alındı. Sağlık durumunun iyi olduğu belirtildi.
 Bakan Binali Yıldırım Denizcilik Meslek Yüksek Okulu'nda, 300 bin TL'ye alınan gemi simülatörünün açılışını yaparak incelemelerde bulundu. Açılışın ardından Bakan Yıldırım, yapımı devam eden Gerze-Yakakent karayolunu inceledi.
  