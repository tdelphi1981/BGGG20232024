Bıçaklandığını evinde anladı
İZMİR'in Karşıyaka İlçesi'nde, kimliği belirsiz 2 kişi tarafından gasp edilmek istenirken, yaşanan boğuşmada bıçaklanan 58 yaşındaki Mustafa Köse, yaralandığını evine gidince fark etti. Hastaneye kaldırılan Köse'nin hayati tehlikesinin bulunduğu bildirildi.
 Olay, dün saat 21.00 sıralarında, Soğukkuyu Trafik Otoparkı karşısındaki Çaykur Depoları yakınında meydana geldi. Kartonpiyer işi ile uğraşan Mustafa Köse, işten çıkıp evine doğru yürümeye başladı. Yaşları 17 ile 20 arasında değişen kimliği belirsiz 2 kişi, Köse'nin önünü kesti. Gasp edilmek istenen Köse ile bıçaklı 2 kişi arasında boğuşma yaşandı. Direnen Köse'nin yardım için bağırması üzerine şüpheliler, olay yerinden kaçtı. Boğuşma sırasında bir parmağı bıçakla kesilen Mustafa Köse, bu durumu önemsemeyerek Gümüşpala Semti 1884/1 Sokak 18 numaradaki evine gitti.
 HAYATİ TEHLİKESİ VAR
 Kendisinde yatılı misafir olan meslektaşı 47 yaşındaki Ümit Ergün, Köse'yi kapıda karşıladı. Bir süre oturduktan sonra, başından geçenleri arkadaşına anlatmaya başlayan Köse'nin kazağının altından damla damla kan aktığı farkedildi. Arkadaşının söylemesi üzerine göğsünü açan Köse'nin bıçaklandığı anlaşıldı. Arkadaşının yaralı olduğunu gören Ergün sağlık ekiplerinden yardım isteyip, polise bilgi verdi. Saat 23.00 sıralarında Karşıyaka Devlet Hastanesi'ne götürülen Mustafa Köse'nin kalbinin hemen altından bıçaklandığı belirlendi.
 Bilinci açık olan Köse'nin ilk ifadesinde tanımadığı iki kişi tarafından gasp edilmek istendiğini söylediği belirtildi. Yapılan ilk müdahalenin ardından Köse, Ege Üniversitesi Hastanesi'ne sevk edildi. Köse'nin hayati tehlikesinin bulunduğu, olayla ilgili soruşturmanın sürdüğü belirtildi.