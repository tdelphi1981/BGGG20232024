Dünyanın konuştuğu Türk!
Aşkı için denizleri aşan Türk İngiltere’de yakalandı
 AŞIK olduğu İngiliz kızını bulmak için Bodrum’dan küçük yatıyla denizlere açılan Türk vatandaşı 38 yaşındaki Ramazan Noyan Culum, 2 bin 500 deniz mili süren yolculuğu sonunda İngiltere’nin Plymonth kentinde İngiliz sınır polisleri tarafından tutuklandı.
 Ramazan Noyan Culum, 2005 yılında tanıştığı ve unutamadığı İngiliz Courtney Murray’ı görmek için Bodrum Limanı'ndan 7 ay önce 'Ninova' adlı küçük yatıyla tüm Avrupa kıyılarını dolaştı. Nisan ayında başladığı deniz yolculuğu sırasında yaklaşık 2 bin 500 millik yol kateden Culum, İngiltere’nin kıyı kenti Plymouth yakınlarında 'İngiltere sularına izinsiz girdiği' gerekçesiyle sınır polisi tarafından yakalandı.
 İngiliz Dail Mail gazetesi, Ramazan Noyan Culum'un7 ay süren deniz yolcuğu sırasında kendine kişisel bir blog açarak sevdiği kıza defalarca aşkını ilan ettiğini yazdı. Gazete, Ramazan Noyan Culum'un, KKTC’de bir restoranda kendisine sadece bir kez yemek servis eden garson Murray’a aşık olduğunu aktardı. Sosyal paylaşım sitelerinde izini süren Murray’ı aramak için yıllarını harcayan Culum'un, KKTC’den de bu nedenle sınır dışı edildiği bildirildi. Ramazan Noyan Culum, 'Courtney Murray için açlık grevi’ adlı blog açarak burada kendi fotoğraflarını yayınladı, Murray’a evlenme teklif etti hatta aşkına karşılık vermezse açlık grevine başlayacağını söyledi. Culum son olarak bloguna "İngiltere’ye gelirken senin için ölmeye hazırım" diye yazdı. Eski bir işadamı olan Culum’un geçmişte cep telefonu oyunları üreten bir şirkette yönetici olduğu ancak son 7 yıldır bu nedenle akıl sağlığının bozulduğu belirtildi.
 İngiltere Sınır Polisi’nden yapılan açıklamada, İngiltere sularına izinsiz giren Türk vatandaşı Culum’un geçerli vize ve pasaportu olmadığı dolayısıyla sorgusu yapıldıktan sonra sınırdışı edileceği kaydedildi.