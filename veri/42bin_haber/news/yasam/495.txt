Zehir taciri yakalandı
Fatih'te uygulama yapan motosikletli polis timlerinde görevli kadın polisler, durumundan şüphelenerek durdurduğu ticari taksideki müşteride 200 paket uyuşturucu yakaladı. Kadın yunusların kıskıvrak yakaladığı Erdem K.'nin (25) çok sayıda uyuşturucu kaydı bulunduğu öğrenildi.
 Emniyet kaynaklarından alınan bilgilere göre; Balat'ta uygulama yapan İstanbul Emniyet Müdürlüğü Önleyici Hizmetler Şube Müdürlüğü Motosikletli Polis Timleri'nde görevli kadın polisler, durumundan şüphelendiği bir ticari taksiyi durdurdu. Takside müşteri olarak bulunan ve ön koltukta oturan Erdem K.'nin GBT (Genel Bilgi Taraması) sorgusunu yapan yunus ekipleri, şahsın çok sayıda uyuşturucu kaydı olduğunu tespit etti. Ticari takside arama yapan kadın yunuslar, Erdem K.'nin eşyaları arasında yer alan siyah bir poşet içerisinde satışa hazır halde 200 paket uyuşturucu madde elde etti.
 KADIN YUNUSLARIN BÜYÜK BAŞARISI
 Motosikletli kadın polisler tarafından kıskıvrak yakalanan ve torbacı olduğu iddia edilen Erdem K., olay yerine çağrılan takviye ekipler tarafından gözaltına alındı. Kelepçelenen Erdem K., Fatih İlçe Emniyet Müdürlüğü, Şehit Tevfik Fikret Erciyes Polis Merkezi Amirliği'ne götürdü. Zanlının gerekli işlemlerin ardından adliyeye sevk edileceği belirtildi.
 Kadın yunusların dikkatli çalışması sonucu elde edilen uyuşturucu maddenin 'bonzai' olduğu anyaşıldı. Yapılan ilk incelemede uyuşturucunun 5'er gramlık 200 paket halinde satışa hazır hale getirildiği belirlendi. Gözaltına alınan şüphelinin, uyuşturucuyu okul önlerinde öğrencilere satmak istediği öne sürüldü.
 CİHAN
  