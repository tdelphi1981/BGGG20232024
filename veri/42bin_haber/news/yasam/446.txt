İstanbul'da kaçak balık satıcılarına gece baskını
Gıda Tarım ve Hayvancılık Bakanlığı'na bağlı ekipler, Kumkapı Balık Hali'nde genel denetim gerçekleştirdi. Avlanması yasak olan balıklara el koyan denetçiler, satıcılara ve nakliyecilerine cezai işlem uyguladı.
 Bakanlığa bağlı 25 kişilik ekip, saat 03.30'da Kumkapı Balık Hali'nde denetim yaptı. Satış için hale getirilen balıklar kontrol edildi. Bazı balıkçıların üstü örtülü kasaları açılarak 'çinekop' olarak bilinen 20 santimetreden küçük lüfer balıkları ele geçirildi. Av kurallarına uygun olmayan kasalar dolusu balıklara el konularak buz deposuna kaldırıldı. Ürünlerine el konulan balıkçılara 923 TL idari para cezası verildi. Bir balıkçı, el konulan malları için denetçilere tepki gösterdi. Baskında 76 kasa küçük lüfer, 3 kasa turna, 6 kasa tekir ve 4 adet kalkan balığına el konuldu.
 Buz deposuna kaldırılan balıkların veteriner hekimler tarafından insan sağlığına zararlı olup olmadığının belirleneceği, zararlı olanların imha edileceği, tüketime uygun olanların mezatla satılacağı ya da hayır kurumlarına bağışlanacağı belirtildi.
 Su Ürünleri Kontrol Birim Şube Sorumlusu Yaşar Kayabaşı, yapılan denetimlerde av yasağına uygun olmayan balıklara el koyduklarını kaydetti. Uygun avlanma koşullarına uymayan balıkçılara ceza kestiklerini vurgulayan Kayabaşı, "Bu ürünler şartlara uygun değil. Yapılan denetlemelerde olması gereken sınırın altında" diye konuştu. Bakanlığa bağlı ekipler, baskınların belli aralıklarla tekrarlanacağını belirtti.
 CİHAN
  