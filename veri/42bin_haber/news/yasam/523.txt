Halı saha mezar oldu
Şırnak'ta 3 metrelik istinat duvarı, halı sahanın üzerine yıkıldı. Enkaz altında kalan 7 genç can verirken 3 kişi yaralı kurtarıldı
 Devrim TOSUNOĞLU / ŞIRNAK
 Facia Gaffar Okkan Caddesi'nde, bulunan “Uğurum' adlı halı sahada önceki akşam saat 21.00 sıralarında meydana geldi. Maç sırasında saha kenarındaki 3 metre yüksekliğindeki istinat duvarı yağış nedeniyle meydana gelen heyelanla sahanın üzerine yıkıldı. Korkunç olayda maçı seyreden ya da futbol oynayan gençlerden onu kaçmayı başaramadı.
 ADI 'UĞUR'UM AMA...
 Enkaz altında kalan gençlerden Metincan Koçyiğit, Nizamettin Külter ve Ferhat Üztün yaralı olarak kurtarılırken, seferber olan ekipler yaşları 12-25 arasında değişen Metin Külter, Şehmuz Sevik, Barış Osal, Ferhat Erdoğan, Mehmet Saait Özdek, Mahmut Koçyiğit ve Barış Külter'in cansız bedenlerine ulaştı. Yetkililer 'Facia Galatasaray-Beşiktaş derbisi sırasında meydana geldi. Yoksa can kaybı daha yüksek olurdu' dedi.
 Uğurum adlı halı sahanın ruhsatının olmadığı açıklanırken olayla ilgili soruşturmanın çok yönlü devam ettiği bildirildi.