Hırsızlık yapan şahıs güvenlik kamerasında
Üsküdar'da bayan kuaför salonundan bir telefonun çalınma anı güvenlik kamerasına yansıdı.
 Aynı şahıs, iki gün sonra özel bir üniversiteden 4 adet bilgisayar çalmadan önce koridorda dolaşırken yine güvenlik kameralarına yakalandı.
 İlk olay, Altunizade'de bulunan bayan kuaför salonunda meydana geldi. Güvenlik kameralarına yansıyan görüntülerde hırsız, önce salonun kapısından içeri giriyor. Bir müddet kapı bölümünde ve merdivenlerde oyalanan şahıs, hırsızlık için uygun anı beklemeye başlıyor. İşyeri çalışanlarının dükkanın başka bir bölüme geçmesini fırsat bilen şahıs, merdivenlerden inerek kasa bölümüne yöneliyor. Kasada kimsenin olmadığını gören şüpheli, masa üzerindeki cep telefonunu alarak hızla uzaklaşıyor. Hırsızın rahat tavırları dikkat çekiyor.
 Aynı şahıs iki gün sonra aynı bölgedeki özel bir üniversiteye girdi. Burada da güvenlik kameralarına yakalanan hırsız, merdivenlerden çıkarak keşif yapıyor. Öğrenci gibi davranan şüpheli, kapısı açık bölümlerde dolaşmaya başlıyor. Hırsız, üniversitede öğrencilere ait 4 adet bilgisayarı çaldı. Ancak şahıs, çaldığı bilgisayarlarla üniversiteden çıkarken güvenlik kameralarına yakalanmadı.
 İhbar üzerine çalışma başlatan Üsküdar Güven Timleri Büro Amirliği Ekipleri, güvenlik kameralarını inceledi. Yapılan incelemede hırsızlık olayını gerçekleştiren G.D. ve ona yardımcı olan O.Ş.'nin yakalanması için çalışma başlatıldı. Kısa sürede yakalanan G.D.'nin 16 suçtan kaydı ve 20 aranması çıktı. G.D. ve O.Ş. ilk sorgularının ardından mahkemeye sevk edildi.
  