21 Aralık yaklaştıkça boş mezarın başına geliyorlar
MUĞLA’nın Fethiye İlçesi’ndeki tarihi Kayaköy’de 6 yıl önce ’Küçük Kıyamet’ filminin çekimleri sırasında yapılan, sonrasında sökülmeden bırakılan boş mezarlar, türbe muamelesi görüyor. Maya takvimine göre 21 Aralık’ta kıyamet kopacak söylentilerinin etkisinde kalanlar ve meraklılar, mezarlığı ziyaret ederek kıyametin kopmaması için dua ediyor.
 Kaya mezarlarının bulunduğu tarihi Kayaköy’ün Belen Mahallesi’ndeki mezarlık, 2006 yılında vizyona giren ’Küçük Kıyamet’ filminin çekimleri için yapıldı. Yağmur ve Durul Taylan kardeşlerin yönetmenliğini yaptığı film için oluşturulan 25 mezar, çekimlerin ardından sökülmedi. 6 yıldır yıkılmadan ayakta kalan mezarlar, köylüler tarafından da benimsendi. Köy sakinleri mezarları yıkmaya çekinirken, Kayaköy’e turistik gezi için gelen ziyaretçiler mezarların yanından geçerken dua okumaya başladı.
 21 ARALIK SÖYLENTİSİ
 Maya Takvimi’ne göre 21 Aralık’ta kıyamet kopacak söylentileri, ’çakma’ mezarlığa yeni bir ziyaretçi akınının başlamasına neden oldu.
 Kıyamet söylentilerinden etkilenip ’Küçük Kıyamet’ filmini izleyenler, filmin çekildiği platoyu görmek için Kayaköy’e gelmeye başladı. Meraklılar film platosundan geriye kalan, çekimlerde kullanılan ev ve yıkılmamış boş mezarları ziyaret ediyor. Mezarların film için yapıldığı, içlerinin boş olduğunun söylenmesine rağmen buna inanmayanlar ise dua okumadan geçmiyor. Bölgeye her gün onlarca insan geliyor ve tamamı boş olan mezarların başında dua ediyor.
 MEZARLARIN BOŞ OLDUĞUNU BİLMİYORLAR
 Kıyamet söylentilerinden etkilenip ’Küçük Kıyamet’ filmini izlediğini belirten Birol Coştu, daha sonra merakını gidermek için Kayaköy’e geldiğini söyledi. Ortamın korku filmi çekmek için çok müsait olduğunu anlatan Coştu, mezarlığı da filmin bir parçası olduğu için ziyaret ettiğini aktardı.
 Mezarların boş olduğundan bilgisinin olmadığını kaydeden Coştu, "Kıyamet söylentilerinden etkilenip filmi izledikten sonra merak edip buraya geldim. Evi ve mezarlığı gördüm. Çevrede oturanlar bu mezarların boş olduğunu söyledi. Ancak çok gerçekçi duruyor. Bu yüzden arkadaşımla birlikte dua ettik" dedi.
 ’BOŞ OLDUĞUNA İNANMIYORUM’
 Film platosunu görmek için Kayaköy’e geldiğini belirten Fatih Kılıç da mezarların boş olduğuna inanmadığını söyledi. Mezarlıkta çok eski mezarların bulunduğunu kaydeden Kılıç, "Film için birkaç boş mezar eklenmiş olabilir. Burasının eskiden kalmış bir aile mezarlığı olduğunu düşünüyorum. Boş olduğuna inanamadım. Bu yüzden gelip gidip dua ediyoruz" diye konuştu.
 YENİ BİR FİLM ÇEKİLMESİNİ BEKLİYORLAR
 Boş mezarlara gösterilen ilgiye anlam veremeyen mahalle sakinleri yine de mezarların yıkılmasına karşı çıkıyor. Mezarlığın kimseye bir zararı olmadığını anlatan mahalleli, boş mezarlığın başka bir film çekimi için kullanılabileceğini umuyor. Mahalle sakinlerinden Mehmet Aydın şu bilgiyi verdi:
 "Küçük Kıyamet filmi için burada bir yaz boyunca çalıştılar. Mezarların içine bir şeyler yatırıp çekim yapıldı. Ondan sonra kaybolup gittiler. Mezarlar da öylece kaldı. Mezarların kaldırılmasına gerek yok. Faydası da yok zararı da. Üstelik başka bir film çekimi için de kullanılabilir."
 Mahallede oturan Cevdet Tekin de, mezarların film için yapıldığını ve içlerinin boş olduğunu söyledi. Çekimler sırasında film ekibinin çok kalabalık olduğunu kaydeden Tekin, "Kabirler filmden bize birer hatıra. Yıkılmasına karşıyız" dedi.
 KÜÇÜK KIYAMET FİLMİ
 Psikolojik gerilim türü ’Küçük Kıyamet’ filmi, 17 Ağustos 199’da meydana gelen Marmara Depremi’nin ardından felaket beklentisi üzerine kurgulanmış bir yapım.
 İstanbul’da oturan aile, büyük depremin ardından kısa süreliğine Fethiye’de yazlık kiralar. Yaşanan üzücü olayları unutmaya çalışırken, ressam olan Bilge’nin travmalar sonrası psikolojisinin bozulması ve devamında yaşadıklarının anlatıldığı film, 18’inci Ankara Uluslararası Film Festivali ve Ulusal Uzun Film Yarışması’nda ’En İyi Kurgu’ ödülünü almıştı.