İçki artık resmen yasak
Denizli'de lokallerin alkollü içecek satması Valilik tarafından resmen yasaklandı.
 Denizli’de 2005 yılında başlayan dernek lokallerinin, içkili yer bölgesi ilan edilen tabakhaneye taşınması kararıyla başlayan ve tartışmalarla yargıya taşınan süreçte, içki ruhsatı bulunan 10 derneğin alkollü içki izin bölümü iptal edilerek `içkisiz lokal’ izin belgeleri gönderildi. İl Dernekler Müdürlüğü tarafından Vali Yardımcısı Mehmet Çınar imzasıyla 5 derneğe gönderilen yazıda, yargı kararı gereği ruhsatların alkollü içki bölümünün iptal edildiği belirtilerek alkolsüz lokal açma izin belgeleri gönderildi.
 10 DERNEK LOKALİNE TEBLİGAT GİTTİ
 Vali Yardımcısı Mehmet Çınar imzasıyla alkollü içki satışı bulunan 10 dernek lokaline gönderilen tebligatta, lokallerin ilgili yönetmelik değişikliği ve mahkeme kararları çerçevesinde alkollü içki satışı ve servisi yapamayacağı ifade edildi. Dernekler Yönetmeliği’nde 2005 yılında yapılan değişiklikle lokallerin alkollü içki satışına yeni düzenlemeler getirildiği belirtilen tebligatta, karara uymayan lokallere ilişkin kapatma kararı üzerine dava açıldığı, Denizli İdare Mahkemesi’nin lokallerin sadece alkollü içki izin belgesinin iptal edilmesi yönünde karar verdiği belirtildi.
 ALKOLLÜ İZİN KISMI İPTAL EDİLDİ
 Tebligatta, derneklere ait lokallerin açma ve işletme izin belgesindeki alkollü içki izninin içkili kısmının iptal edildiği belirtildi. Lokallere içkisiz lokal açma ve işletme izin belgesi gönderildi. Denizli Valiliği’nden yapılan açıklamada, yönetmelikte dernek lokallerinde içki satışının mülki idare amirinin iznine bağlandığı ve bu lokallerde içkili yer bölgesi içinde bulunması koşulunun arandığı vurgulandı ve “Şu an itibariyle ilimizdeki tüm dernek lokallerinde ilgili yönetmeliğe ve idare mahkemesinin kararına uygun şekilde içkili yer bölgesi hususu gözetilerek dernek lokallerine içkisiz lokal işletmesi verilmek suretiyle mevzuata uygunluk sağlanmıştır” denildi.
 İlgili karar gereği daha önce mahkemeye gitmeyen bazı lokaller, İl Dernekler Müdürlüğü’nün kararına uymuş ve içkisiz lokal ruhsatlarını almıştı. Denizli Belediye Meclisi 2005 yılımda aldığı kararla şehirde Tabakhane Bölgesi’ni içkili yer bölgesi ilan etmiş, karar tartışmalara yol açmıştı.
 DHA
  