1 liralık tuvalet kavgası
Muğla Otogarı'nda 1 liralık tuvalet ücreti nedeniyle çıkan kavga, güvenlik kameralarına yansıdı.
 Muğla Otogarı'nda bulunan tuvaletin işletmeciliğini yapan Musa Durna ile tuvaleti kullanmak için 2 çocuğuyla gelen Ş.D. arasında 1 liralık tuvalet ücreti nedeniyle tartışma yaşandı. Tartışmanın ardından Ş.D, eşi H.D'yi arayarak yaşadığı olayı anlattı.
 Kısa bir süre sonra H.D. ve kardeşleri olduğu öğrenilen T.D, S.D. ve Ü.D. gelerek işletmeci Musa Durna'yı darp etti. Başına aldığı darbeler nedeniyle yaralanan Durna, hastanede yapılan tedavisinin ardından taburcu edildi. Hastaneden darp raporu da alan Musa Durna'nın şikayeti üzerine gözaltına alınan 4 kişinin, emniyetteki ifade işlemlerinin ardından serbest bırakıldığı bildirildi.
 Bu arada Musa Durna'nın darp edilme anı, tuvaletin girişinde bulunan güvenlik kameralarınca saniye saniye kaydedildi.
 Güvenlik kameralarının kaydettiği görüntülerde, tuvaletin girişindeki gişede bekleyen Durna'nın saldırganlardan biri tarafından demir çubukla, diğer kişiler tarafından ise tekme ve yumrukla darp edilmesi görülüyor.
 AA