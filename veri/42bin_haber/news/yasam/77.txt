Engelli istihdam etmeyen fabrikalara ceza
Zonguldak'ta yasa gereği zorunlu oranda engelli çalıştırmayan kamu ve özel sektördeki fabrikalara son iki yılda toplam 2 milyon 239 bin 129 lira ceza uygulandı.
 AA muhabirinin aldığı bilgiye göre, İş Kanunu'nun ilgili maddesi hükmü 
  gereğince kamuda her 50 işçi için yüzde 4, özel sektörde ise yine her 50 işçi 
  için yüzde 3 oranında engelli personel çalıştırma zorunluluğuna uymayan 
  işletmelere para cezası uygulanıyor.
          Zonguldak Çalışma ve İş Kurumu görevlilerince yapılan denetimler 
  sırasında engelli istihdamına yönlendirilen firma sahipleri, uyarılara rağmen 
  istihdam sağlamamaları durumunda çalıştırmadıkları her personel için bin 700 lira 
  ceza ödüyor.
          
          -Zonguldak Çalışma ve İş Kurumu Müdürü Gönül Demirsu-
          
          Zonguldak Çalışma ve İş Kurumu Müdürü Gönül Demirsu, AA muhabirine 
  yaptığı açıklamada, kentte engelli vatandaşların kamu ve özel sektörde işe 
  yerleştirilmesi için çalıştıklarını söyledi.
          Engelli açığı oluşan iş yerinin, 5 iş günü içerisinde açığın oluştuğunu 
  ve engelli işçi istediğini Çalışma ve İş Kurumu'na bildirmekle yükümlü olduğunu 
  anlatan Demirsu, şöyle konuştu:
          ''Müdürlüğümüzün çalışanları, iş yerlerini ziyaret ederek yasayla ilgili 
  bilgiler verip uygulanmaması durumunda cezai işleme tabi tutulacaklarını 
  anlatıyor. Ancak uyarılarımıza rağmen engelli istihdam etmemekte direnen 
  işletmeler de oluyor. Geçen yıl yasa gereği çalıştırması gereken oranda engelli 
  istihdam etmeyen kamu ve özel sektördeki fabrikalara 1 milyon 501 bin 945 lira 
  ceza verdik. Bu yılın ilk 8 ayında özel ve kamudaki iş yerlerine 737 bin 184 lira 
  ceza uygulandı. Son iki yılda engelli çalıştırmayan kamu ve özel sektördeki 
  fabrikalara 2 milyon 239 bin 129 lira ceza uyguladık. İşletmelere 
  çalıştırmadıkları her engelli için aylık kişi başına bin 700 lira ceza 
  uyguluyoruz. İşletmelerimiz ceza ödemek yerine engelli istihdam etseler hem 
  kendilerine yarar sağlayacaklar hem de bu vatandaşlarımızın sosyal hayata 
  katılımına yardımcı olacaklar. Yasanın emrettiği oranda istihdam sağlamayan 
  işletmelere verilecek cezalar konusunda bilgilendirmeye devam edeceğiz. İş 
  yerlerimizden tek isteğimiz yasada öngörülen oranda ya da daha fazla engelli 
  çalıştırmalarıdır. Kontrollerimiz bittikten sonra il müdürü olarak iş yerlerine 
  ve fabrikalar inisiyatif kullanarak bir hafta veya 10 gün içerisinde engellilerin 
  istihdamının sağlanmasına çalışıyoruz.''
 AA