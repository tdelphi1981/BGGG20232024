Hava sıcaklığı azalmaya devam edecek
Meteoroloji Genel Müdürlüğü, hava sıcaklığının hissedilir derecedeki azalışının sürdüğünü, kuvvetli yağış ve fırtınanın etkili olmaya devam edeceğini bildirdi.
  Meteoroloji Genel Müdürlüğü'nden yapılan yazılı açıklamada, Türkiye'nin salı gününden itibaren serin ve yağışlı hava kütlesinin etkisine girdiği hatırlatıldı. Açıklamada, "Halen Marmara'nın güney ve doğusu, Ege, Akdeniz, İç Anadolu ve Karadeniz bölgeleri yağışlı kütlenin etkisinde bulunuyor. Bu sabah yapılan ölçümlere göre son 24 saat içerisinde İstanbul Sarıyer'de 57, Kastamonu Cide'de 47, Afyon Çay'da 44, Köyceğiz'de 42, Çarşamba'da 40, Dinar'da 39, Sinop'da 37, Samsun, Bafra ve Alaçamda 36, Giresunda 34, Bozkurt'ta 32, Manavgat'ta 31, Emirdağ ve Bolvadin'de 30, İstanbul Atatürk Havalimanında 28 ve Bodrum'da 28, Isparta Uluborlu'da 26, Afyon'da 25, Ordu'da 22, Senirkent'te 21, Sakarya ve Kocaeli'nde 20 kg yağış kaydedilmiştir." denildi.
 YARIN YURDUN BÜYÜK BÖLÜMÜ YAĞIŞLI
 Bugün Marmara'nın güney ve doğusu, Ege, Akdeniz, İç Anadolu ve Karadeniz bölgelerinde yağış beklendiği ifade edilen açıklamada, şu bilgilere yer verildi: "Yağışların sağanak, güney bölgelerimizde gök gürültülü sağanak şeklinde Antalya'nın doğu kesimlerinde çok kuvvetli ve şiddetli, İç Anadolu ile Orta ve Doğu Karadeniz'de kuvvetli olması bekleniyor. Yarın yurdun büyük bölümünde yağış bekleniyor. Yağışların Adana ve Mersin ve Osmaniye il genelinde çok kuvvetli ve şiddetli, Doğu Akdeniz'in diğer kesimleri, İç Anadolu'nun doğusu, Orta Karadenizde ile Doğu ve Güneydoğu Anadolu'nun batısında kuvvetli olacağı tahmin ediliyor."
 Hafta sonunda serin ve yağışlı hava kütlesinin doğuya doğru hareket ederek iç ve doğu bölgelerde etkili olmaya devam etmesi, ayrıca Marmara'nın doğusu ve Batı Karadeniz'in Balkanlar üzerinden gelecek yeni bir yağışlı havanın etkisine girmesi bekleniyor. Açıklamada, şu bilgilere yer verildi: "Hafta başında tüm yurtta mevsim normallerinin üzerinde seyreden hava sıcaklığı, dün yurdun kuzeybatı kesimlerinde 4 -6 derece azaldı. Hava sıcaklığının bugün yurdun kuzey, iç ve batı kesimlerinde, hafta sonunda ise doğu bölgelerimizde 6 ile 12 derece azalarak, tüm yurtta mevsim normalleri civarında ve yer yer altında seyredeceği tahmin edilmektedir."
 Rüzgarın kuzey ve kuzeydoğu (poyraz) yönlerden Batı Karadeniz, İç Anadolu'nun kuzeybatısı ve İç Ege'de kuvvetli, Marmara ve Kıyı Ege'de zaman zaman fırtına şeklinde esmesinin beklendiği belirtilen açıklamada, "Ani ve hissedilir sıcaklık düşüşü ile kuvvetli yağış ve fırtınanın oluşturabileceği ani sel, su baskını, yıldırım, ağaç ve direklerin devrilmesi, ulaşımda aksama gibi olumsuzluklara karşı vatandaşların ve ilgililerin dikkatli ve tedbirli olmaları; kuvvetli meteorolojik olayların meydana gelmesinden önce yayımlanacak anlık meteorolojik uyarıları takip etmeleri tavsiye olunur." uyarısında bulunuldu.
 (CİHAN)
  