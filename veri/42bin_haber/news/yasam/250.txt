Zenginden alıp fakire veriyoruz
Türkiye'de ilk kentsel dönüşümün yapıldığı İstanbul Zeytinburnu'nda konutlar tamamlandı. Müteahhidin sattığı dairelerde oturumlar başladı. Ancak vatandaşlara dağıtılacak dairelerde görüşmeler devam ediyor. Belediye Başkanı Murat Aydın ise 'Bir kuruş bedel almadan dönüşüyoruz' diyor
 Van depremi sonrası hükümetin çıkardığı 'Afet Yasası' ile Türkiye genelinde kentsel dönüşüme başlandı. 1999 Marmara depremi sonrası Türkiye'de pilot nokta olan Zeytinburnu'nun yüzde 10'unda ise dönüşüm tamamlandı. Başkan Murat Aydın, çalışmalarını AKŞAM'a anlattı...
 - YÜZDE 10'U DÖNÜŞTÜ: Şu ana kadar Zeytinburnu'nun yüzde 10'u dönüştü. Süreç devam ediyor. Yolun başında iken biz 30 yıllık bir süre öngörmüştük. 30 yıl içerisinde Zeytinburnu dönüşürse deprem açısından güvenlikli hale gelir demiştik. Kaldı 20 yılımız. Bu süreçte buradaki afet referanslı dönüşüm tamamlanırsa biz hedefimizi yakalamış olacağız. Son çıkan yasa ile de bir ivme kazandı, süreç daha bir hızlandı. Toplumsal duyarlılık ve farkındalık oluşmaya başladı. 
 - BİR LİRA HARCAMADIK: Sümer mahallemizin bir kısmında zemin şartlarına uygun binaların az olduğu tespit edildi. Çalışmalara başlayıp arazi sahipleriyle görüştük. KİPTAŞ Genel Müdürü ile bize oradan bir miktar yer vermesini arzu ettik. Biz KİPTAŞ'a şirket arazilerini kat karşılığı aldık. Piyasa koşullarının daha azına aldık. Amacımız çürük binalardaki insanları o konutlara aktarmak, geçerken de tapularını anahtarlarını vermek, bin 200 tane bağımsız birimin problemini çözmekti. Neticede bir kaynak ürettik. 450 daire, 28 de işyeri elde ettik. Kamu olarak bütçemizden para harcamadık. Yan taraftaki çürük binalara orayı vereceğiz. Çürük binaların değeri maksimum 100 bin lira örneğin bizimkilerin değeri 250 bin lira.
 Bin 500 bina yeniden yapıldı
 - BİZİM yaptığımız dönüşümün dışında vatandaş da kendi binasını dönüştürüyor. Bugüne kadar bin 500'ün üzerinde bina yıkılıp yeniden yapıldı. Zeytinburnu çok revaçta. Metrekare fiyatları inanılmaz arttı. Tabii buraya yapılan prestijli projelerin de bunda katkısı var. 10 yıldan fazla zamandır bu işlerin üzerinde çalışıyoruz. Dolayısıyla vatandaşın 'Devlet gelecek yapacak' beklentisinin olmaması gerekiyor. Kamu da halk da fedakarlıkta bulunacak.
 Pazarlıklar devam ediyor
 - GEÇEN akşam bir haneyle görüşmeye gittim. Kaçak yapılmış bina ilaveleri çok fazla. 1200 metrekare toplam inşaat var üzerinde. Yıkıp yeniden yapsa 907 metrekare bir inşaat yapabiliyor. Biz bunlara 903 metrekare yan taraftan yer veriyoruz bir kuruş da bedel almıyoruz. Yani yıkıyor yapıyor bir kuruş para harcamamış oluyor. Modern Robin Hood'luk yapıyoruz. Zenginden alıp fakire veriyoruz. Ancak insanların ilginç istekleri oluyor. Kimisi '120 metrekare dairem var 120 metrekare daire isterim' diyor, kimisi 'İki oğlum var iki daire isterim' diyor, kimisi de 'Aidatımı ödeyin' gibi isteklerde bulunuyor. Şu anda görüşmeler devam ediyor. 25 binada toplantılar yaptım.
  