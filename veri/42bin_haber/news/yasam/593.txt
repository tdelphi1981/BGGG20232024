Kuru temizlemenin standartları belirlendi
Özel ve değerli kıyafetlerin emanet edildiği kuru temizlemecilerin işlerini yaparken dikkat etmeleri gereken standartlar belirlendi. Alanya Ticaret ve Sanayi Odası tarafından hazırlanan Kuru Temizleme Görevlisi Ulusal Meslek Standardı Mesleki Yeterlilik Kurumu Turizm, Konaklama, Yiyecek-İçecek Hizmetleri Sektör Komitesi tarafından onaylandı.

Meslek standardına göre, kuru temizlemecinin her şeyden önce işini yaparken hijyen ve kişisel bakım kurallarına uyması gerekiyor.

Kuru temizlemecinin, işine başlamadan önce müşterinin bıraktığı tekstili kontrol ederek varsa leke tanımlaması yapması ve etiketini okuyarak kuru temizleme yapılır-yapılamaz kararını vermesi gerekiyor.

Kuru Temizleme Görevlisi Ulusal Meslek Standardı'na göre, kuru temizlemecinin mesleğini yaparken uyması gereken diğer bazı standartlar şöyle:

-Tekstilin ceplerini ve yabancı/sarkan maddelerin (düğme, para ve benzeri) olup olmadığını kontrol etmek.

-Tekstil üzerinde yırtık, sökülme, eksik aksesuarlar ve benzeri varsa teslim fişine yazarak teslim almak.

-Tekstilin leke ve kir kontrolünü yaparak teslim edilmek üzere ilgili bölüme iletmek.