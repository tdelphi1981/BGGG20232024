Hatay'daki yangın kontrol altında
Hatay'ın İskenderun ilçesinde yerleşim yerlerini tehdit eden yangın kontrol altına alındı, Küçükdalyan beldesindeki yangın ise söndürüldü.
 İskenderun ilçesinde, dün akşam saatlerinde çıkan orman yangınının kısmen kontrol altına alındığı bildirildi.
 AA muhabirinin yetkililerden aldığı bilgiye göre, ilçeye bağlı Aşkarbeyliği köyü ile Suçıkağı köyü arasındaki ormanlık alanda çıkan yangın kısmen kontrol altına alındı.
 Rüzgarın etkili olması nedeniyle güçlükle sürdürülen yangın söndürme çalışmalarına Hatay, Adana, Kahramanmaraş, Mersin ve Osmaniye'den gelen 40 arazöz, 2 helikopter, 5 dozer ve yaklaşık 250 yangın söndürme işçisi katıldı.
 Yangının tehdit ettiği yerleşim yerlerinde evlerini boşaltan vatandaşlar da evlerine döndü. Yerleşim yerlerinden uzaklaşan yangının, yüksek bölgelerde kısmen devam ettiği, söndürme çalışmalarının sürdüğü bildirildi.
 Yine dün akşam saatlerinde, Antakya merkeze bağlı Küçükdalyan beldesi Soğuksu Mahallesi'ndeki dağlık alanda çıkan orman yangınının da tamamen kontrol altına alındığı ve soğutma çalışmaları yapıldığı belirtildi.
 Yangınların çıkış nedenleri ve zarar tespiti ile ilgili olarak, söndürme çalışmalarının tamamlanmasının ardından inceleme yapılacağı kaydedildi.
  