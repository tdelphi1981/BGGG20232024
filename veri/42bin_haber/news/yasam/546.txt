15 saat sonra kurtarıldı
Uludağ'da kaybolan kayakçı 15 saat sonra bulundu.
 TÜRKİYE'nin önemli kayak ve turizm merkezi Uludağ’da kayak yapan 46 yaşındaki Abdullah Özgüven sıcaklığın sıfırın altında 20 dereceye düştüğü Rasattepe mevkiinde dün saat 17.00'de yönünü kaybetti. Jandarma, Sivil Savunma ve AKUT ekipleri yerini belirledikleri Özgüven'e yoğun tipi ve sis nedeniyle ancak bu sabah ulaşabildi. Özgüven, kaybolduktan 15 saat sonra kurtarıldı.
 Kaldığı PTT misafirhanesinden kayak yapmak amacıyla düş saat 16.00'da Kuşaklıkaya bölgesine giden amatör dağcı Abdullah Özgüven, aniden bastıran yoğun sis ve tipi nedeniyle yönünü şaşırdı. Oteller bölgesine dönemeyen Abdullah Özgüven, hava sıcaklığının sıfırın altında 20 dereceye düştüğü Rasattepe mevkiinde mahsur kaldı.
 Görüş mesafesinin sıfıra düşmesinin ardından yönünü kaybettiğini belirterek saat 17.00’de durumu jandarmaya bildirdi.
 Dağda mahsur kalan Abdullah Özgüven’in cep telefonunun bağlı olduğu GSM operatöründen bulunduğu yerin koordinatları belirlendi. Bölgeye kar motorlarıyla 20 kişilik Jandarma ve Sivil Savunma Arama Kurtarma birlikleri ile AKUT ekipleri sevk edildi.
 Bölgeye giden arama kurtarma ekipleri yoğun kar yağışı ve tipi engeliyle karşılaştı.
 Gece olması, sis ve tipide ilerleyemeyen ekipler saatler süren çalışmalar sırasında Abdullah Özgüven’e ulaşmak için aydınlatma ve işaret fişeği attı. Jandarma ekipleri ile cep telefonuyla irtibat kuran Abdullah Özgüven atılan fişekleri gördüğünü belirterek, "Sağlık durumum iyi merak edilecek bir şey yok. Yanımda bulunan kayak ve dağcılık malzemeleriyle kendimi korumak amacıyla kar mağarası yaptım" dedi.
 Günün ağarmasıyla birlikte bölgeyi tarayan kurtarma ekipleri Özgüven'e saat 08.00'de ulaşabildi. Geceyi yaptığı kar mağarasında geçiren Abdullah Özgüven, kaybolduktan 15 saat sonra kurtarılarak Uludağ'daki sağlık merkezine getirildi.
  