Asansöre binerken iki kere düşünün!
Muayenesi yapılan 20 bin 105 asansörden yüzde 69,99'u kullanılamaz durumda
 TÜRK Standardları Enstitüsü (TSE), 21 ildeki 121 belediye ile imzalanan protokoller kapsamında 2012 yılında 20 bin 105 asansörün periyodik muyanesini gerçekleştirdi. Muayenesi yapılan 20 bin 105 asansörden 14 bin 72’si yani yüzde 69.99’u kullanılamaz, 2 bin 749’u yani yüzde 13.67’si gerekli bakımdan geçtikten sonra çalışmaya elverişli durumda bulundu.
 TSE'den yapılan açıklamada, şöyle denildi:
 "2011 yılının Ekim ayından bu yana, Bilim Sanayi ve Teknoloji Bakanlığı tarafından yayımlanan “Asansör Bakım ve İşletme Yönetmeliği” çerçevesinde Enstitü ile protokol imzalayan belediyelerin sınırları içerisindeki asansörlerin periyodik muayenelerini yapmaktadır.
 TSE, 21 ildeki 121 belediye ile imzalanan protokoller kapsamında 2012 yılında 20 bin 105 asansörün periyodik muayenesini gerçekleştirdi. Buna göre TSE tarafından periyodik muayenesi yapılan 20 bin 105 asansörden 14 bin 72’si yani yüzde 69.99’u kullanılamaz, 2 bin 749’u yani yüzde 13.67’si gerekli bakımdan geçtikten sonra çalışmaya elverişli durumda bulundu. Denetimlerde güvenli şekilde çalışabilir durumda olduğu tespit edilen asansör sayısı ise sadece 3 bin 284. Yani 20 bin 105 asansörden sadece yüzde 16.33’ü güvenli şekilde kullanılabilecek durumda.
 TSE’nin periyodik muayenelerinde kullanılamaz durumda olduğu tespit edilen asansörlerin en yüksek olduğu iller; yüzde 96.50 ile Bursa, yüzde 81,87 ile Konya, yüzde 81.15 ile Aydın, yüzde 78.07 ile İstanbul (Avrupa Yakası),yüzde 76.13 ile Kayseri ve yüzde 76.09 ile Denizli oldu.
 Denetimler sonucunda çalışmaya uygun asansörler en çok yüzde 58.58 ile Erzurum’da tespit edildi. Yüzde 40.93 ile Antalya, Burdur ve Isparta illeri genel değerlendirmede ikinci sırada yer alırken, bunları yüzde 39.43 ile Muğla izledi. Yüzde 31.22 oranı ile Ankara dördüncü, yüzde 27.23 ile Manisa beşinci sırada yer aldı.
 İlk denetimlerden sonra TSE ayrıca 1306 asansörün de takip kontrolünü gerçekleştirdi. Takip kontrollerinde denetimi yapılan asansörlerin yüzde 68.84’ünün kullanılabilir hale geldiği tespit edildi.