Öldürüp dondurucuya koymuşlar
Dernek başkanını öldürdükten sonra cesedi derin dondurucuya koymuşlar.
 KOCAELİ'nin Darıca İlçesi'nde yeni yılın ilk günü ortadan kaybolduktan 3 gün sonra Bayramoğlu'ndaki bir binanın 13'üncü katındaki dairede derin dondurucu içinde cesedi bulunan Darıca Diyarbakırlılar Derneği Başkanı 39 yaşındaki Cengiz Karadamar'ın ensesine tek el ateş edilerek öldürüldüğü anlaşıldı. Polis adları ve sayıları açıklanmayan bazı kişileri gözaltına alırken, adının R.C. olduğu belirtilen dairenin sahibini de arıyor.
 Bayramoğlu'ndaki Kastelli Sitesi'nin 13'üncü katında R.C.'ye ait dairede derin dondurucu içinde bulunan Cengiz Karadamar'ın cesedi, kanıtların kaybolmaması ve detaylı inceleme için derin dondurucu ile birlikte İstanbul Adli tıp Kurumu'na gönderildi. Burada yapılan incelemelerde Karadamar'ın ensesinden 1 el ateş edilerek öldürüldükten sonra cesedinin derin dondurucuya konulduğu anlaşıldı. Polis ilçedeki Mobese kamera kayıtlarını da inceledi. Gelen bir telefon üzerine Darıca Diyarbakırlılar Derneği'nden ayrıldığı belirlenen Cengiz Karadamar'ın daha sonra içinde birkaç kişinin bulunduğu bir cipe bindiği, kendisine ait aracı da cipten inen başka bir kişinin kullandığı anlaşıldı.
 Polis bu tesbitlerin ardından ad ve sayıları açıklanmayan bazı kişileri gözaltına aldı. Cesedin bulunduğu evin sahibi R.C. tüm aramalara rağmen bulunamadı.
 
 DHA