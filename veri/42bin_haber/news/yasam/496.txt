Demir korkuluklara saplandı
Ankara'da yoldan çıkan otomobil, orta refüjdeki demir korkuluklara saplandı. Sürücü, havada asılı kalan araçtan arkadaşının yardımıyla çıkabildi.
 Kaza, saat 05.00 sıralarında Çankaya, Celal Bayar Bulvarı'nda meydana geldi. Arkadaşıyla beraber 06 EBY 36 plakalı aracıyla Cebeci'den Yenimahalle istikametine seyreden Ahmet Güler, Sıhhiye Köprüsü'nü geçtiği sırada kaygan yolda direksiyon hakimiyetini kaybetti. Yoldan çıkan otomobil takla attıktan sonra orta refüjdeki demir korkuluklara saplandı. Havada asılı kalan araçtan kendini dışarı atan arkadaşı, aracın camını kırarak Ahmet Güler'i de dışarı çıkardı.
 Vatandaşların ihbarıyla olay yerine ambulans ve polis ekipleri sevk edildi. Güler, olay yerindeki ilk müdahalenin ardından Numune Eğitim ve Araştırma Hastanesi'ne kaldırıldı. Kırılan korkuluk parçaları yola saçıldı. Adeta hurdaya dönen aracın korkuluklara saplanmış görüntüsü ise görenleri hayrete düşürdü. Kazayla ilgili soruşturma başlatıldı.
 CİHAN
  