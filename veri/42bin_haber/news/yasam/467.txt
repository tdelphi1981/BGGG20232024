Hurda cipi bu hale getirdi
Bursa'da kaparto ustası Ali Ersöz, bir tekstilcinin aldığı 6 bin TL değerindeki hurda cipte 10 işçi ile çalışarak 70 bin TL harcamayla lüks araca dönüştürdü. Merkez Osmangazi İlçesi'nde şimdiye kadar 300'e yakın hurda aracı orijinal hale getiren kaporta ustası 40 yaşındaki Ali Ersöz, çırak olarak girdiği tamir atölyesinde 30 yıldır sadece hurdaya dönen klasik otomobillere hayat verdiğini söyledi. 

Bir tekstilcinin isteği üzerine 6 bin TL'ye alınan Land Rover marka cipte 1 yıl önce çalışmaya başlayan Ersöz, kaportası çürüyen ve motoru bozuk aracı tekrar orjinal haline getirmek için uğraştı. Toplam 10 kişilik bir ekiple başlanan çalışmalar sonucu hurda halindeki cipin motoru tekrar çalışır hale getirildi.

 Aracın tasarımında da bazı değişiklikler yaptıklarını söyleyen Ersöz, şöyle dedi: "1990 model cipi ihaleyle 6 bin TL'ye satın aldık. Bir müşterimizin talebi üzerine aracı yenileme çalışmalarına başladık. Motorundan kaportasına kadar birçok problemi bulunan aracı yeni haline getirmek için çok çalıştık. İçerisinde, deri koltuklardan, açılır tavana, ses ve görüntü sistemine kadar birçok ekleme yaptık. Cipin arka kısmını yeniden tasarlayıp kapak yaptık. Dış çizgilerinde de müşterimizin isteği üzerine bazı değişikliklere gittik. Sadece boyası 8 bin TL tutan araç için 70 bin TL'lik masraf yapıldı."

İşyerinde genellikle klasik otomobillerin bakım ve onarımının yapıldığını belirten Ersöz hurdaya dönmüş otomobillerin eski haline dönüştürülmesi için 2 aydan 3 yıla kadar çalıştıklarını açıkladı.