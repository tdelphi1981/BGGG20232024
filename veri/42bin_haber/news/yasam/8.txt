PKK'ya inat haydi çocuklar okula
Hakkari'de yeni eğitim döneminin başladığı günden bu yana PKK yandaşlarının okullara düzenlediği molotoflu saldırılar, yöneticileri ve halkı isyan ettirdi.
 Seray ŞAHİNLER
 Yüksekova'da 4 gün önce yakılan Cumhuriyet İlköğretim Okulu'nda da eğitime ara verilmesi üzerine çocuklarını okula göndermek isteyen aileler duruma tepkili. 
 Okullaşma oranının yüksek olduğu Yüksekova'da geçen ağustosta göreve başlayan Kaymakam Yasin Tikdağ bölgede neredeyse her gün yaygınlaşan okul yakma eylemleriyle ilgili  AKŞAM'a açıklamalarda bulundu. Tikdağ, yakılan okulları yeniden eğitime kazandırmak için aralıksız çalıştıklarını belirterek, şunları söyledi:  'İlköğretim ve ortaöğretimde okullaşma oranı oldukça yüksek. İlköğretimde yüzde 98 civarında katılım var. Liselerde de Türkiye ortalamasının oldukça üzerindeyiz. Geçen yıllarda da okullaşma oldukça başarılıydı. Bu yıl ilk defa üniversiteye bin 156 öğrenci yerleşti. Yüksekova'da 32 bin 500 öğrenci eğitim hayatına devam ediyor. Kız çocuklarını okula gönderme oranında da Türkiye ortalamasından hiçbir farkı yok. Herkes çocuğunu okula göndermek istiyor. Halk PKK'dan rahatsız. Var olan durumun düzelmesini arzu ediyorlar. Biz de bunun için tek tek çalışıyoruz.' 
 
 BİR HAFTADA 16 KURUM HEDEF OLDU
 PKK tarafından gerçekleştirilen okul yakma eylemlerinden bazıları şöyle: 
 2 Ekim, Şemdinli'de PKK’lılar tarafından kundaklanarak yakılan ve tekrar onarıma alınan Altınsu Köyü Atatürk İlköğretim Okulu ikinci kez ateşe verildi.
 2 Ekim, Hakkari'de 3 okul, PKK'lılarca yakıldı. Fatih Sultan Mehmet İlköğretim Okulu kullanılmaz hale gelirken, Hakkari Anadolu Lisesi ile İMKB İlköğretim Okulu'nda büyük hasar oluştu.
 3 Ekim, Yüksekova'da bir terörist cenazesinden sonra olay çıkaran PKK'lılar Gazi İlköğretim Okulu'nu ateşe verdi.
 5 Ekim, Yüksekova'daki İsmet Alkan Anadolu Lisesi'ne molotoflu saldırı düzenlendi. Saldırıda büyük hasar meydana geldi.
 9 Ekim, Diyarbakır ve Şırnak'ta toplam 9 okula molotoflu saldırı düzenlendi. Öğretmen ve öğrenciler yaralandı.
  