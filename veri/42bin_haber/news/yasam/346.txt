Trafikte yılbaşı
İstanbul’da yeni yılın ilk gününde trafik karmaşası yaşanmadı.
 Sabah saatlerinde evlerinden çıkan sürücüler, boş yolların keyfini çıkardı.
 İstanbul’da yaşayan sürücüler, yeni yılın ilk gününde trafik sürpriziyle karşılaştı. Yılbaşı sonrası resmi tatil olması nedeniyle E-5 adeta boş kaldı. Her gün trafik sıkışıklığı yaşanan E-5'in ve yüzlerce insanın tıka basa doldurduğu metrobüs duraklarının boş olması dikkat çekti.
 Müşteri almak için yola çıkan taksi sürücüsü Hakan Çokgüler, trafiğin her zaman boş kalmasını istedi. Yılbaşı olması nedeniyle yolların boş olduğunu ve bu durumun kendileri için iyi olduğunu anlatan Çokgüler, 2013 yılında trafiğin hep böyle olmasını diledi.
 Bir başka taksi sürücüsü Önder İç ise trafiğin boş olmasının kendileri açısından iyi olduğunu ancak bu kez müşteri bulamadıklarını söyledi. Taksi sürücüsü Önder İç, “10 yıldır taksicilik yapıyorum. Yılbaşı sabahı işe çıktım, yollar bomboş. Müşteri olmayınca iş de olmuyor. Yolların boş olması iyi ama iş olmuyor, müşteri bulamıyoruz. Yollar boş ulaşım rahat.” diye konuştu.
  
  