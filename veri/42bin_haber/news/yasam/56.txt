Hainler bir okul daha yaktı
Van merkezde bulunan Vangölü İlköğretim Okulu, terör örgütü yandaşları tarafından kundaklandı.
 Alınan bilgiye göre, Hacıbekir Mahallesi'ndeki Vangölü İlköğretim Okulu'na gece geç saatlerde camı kırarak giren terör örgütü yandaşları, idare bölümü ile öğretmenler odası ve bilgisayar dersliğini benzin dökerek ateşe verdi.
 Oda ve dersliklerdeki masa ve sıralar ile bilgisayarların alev alması sonucu çıkan yangında, okulun iç duvarlarının bir bölümü de yıkıldı.
 Sabah saatlerinde okula gelen görevlilerce fark edilen olayın ardından idareciler, durumu polise bildirdi.
 Okula giden polis ekipleri, olayla ilgili geniş çaplı inceleme başlatırken, okulda eğitime ara verildi.
 Yaklaşık 600 öğrencinin eğitim gördüğü okulda 40 bin liralık zarar oluştuğunu belirten yetkililer, yapılacak tadilatın ardından okulda yeniden eğitime devam edileceğini kaydetti.
 Bu arada, okulda görevli öğretmenler de yanan sıra ve masaları kendi çabaları ile okulun bahçesine çıkartarak, temizlik çalışması yaptı.
 AA