Serçenin manevrasına karşılık veremedi
Muğla'nın Fethiye İlçesi'nde peşine düştüğü serçenin manevrasına karşılık veremeyen şahin, bir süpermarketin cam vitrinine çarparak telef oldu.
 Şahinin cama çarpma anı güvenlik kameralarına yansıdı.
 
 VİDEO İÇİN TIKLAYIN
 Cumhuriyet Mahallesi Çarşı Caddesi'nde dün saat 10.30 sıralarında, şahin ile av olarak seçtiği serçe arasında ölümcül bir kovalamaca başladı. Hızlı manevralarla şahinden kurtulmaya çalışan serçe, caddeye doğru uçarak binaların arasına daldı. Serçenin park halindeki otomobillerin arasında yaptığı hızlı manevraya karşılık veremeyen şahin, hızla bir süpermarketin cam vitrinine çarptı. Çarpma sesiyle dışarı çıkan market çalışanları uzun süre ne olduğunu anlamaya çalıştı. Yerde can çekişen şahini fark eden esnaftan Ramazan Keskin yardıma koştu, ancak şahin telef oldu.
 Şahinin serçeyi kovalarken cama çarptığını kaydeden Ramazan Keskin, "Yaşatmak için çabalamak istedim. Ancak başına aldığı darbe nedeniyle öldü. Ben amatör avcıyım. Biz avcılar, bu yırtıcıları yaşatmak isteriz" dedi. Görgü tanıklarından Mehmet Cam ise "İşe gelirken karşımdan uçan serçenin peşinde, yırtıcı kuşu gördüm. Serçe aniden gözden kayboldu. Bu sırada şahin cama çarptı. Veteriner çağrıldı. Ancak kuş öldü" dedi.
 Şahinin büyük bir hızla cam vitrine çarpma anı, süpermarketin güvenlik kameraları tarafından da saniye saniye görüntülendi. Görüntülerde serçenin yolunu kesmek isteyen şahinin, yansıma yapan cam vitrini geç fark ettiği, yön değiştirmek istemesine karşın başarılı olamadığı görülüyor.