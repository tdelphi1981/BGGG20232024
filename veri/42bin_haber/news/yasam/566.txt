Umut'a askerliğe elverişli değildir raporu
ANTALYA'da 5 yıl önce bir aracın çarpıp kaçması sonucu felçli kalan ve gerçek kimliği belirlenemeyince devletin 'Mustafa Öz' adıyla kimlik verdiği, ancak kamuoyunda 'Umut Bebek' olarak tanınan gence, 'Askerliğe elverişli değildir' raporu verildi.
 Antalya- Serik Karayolu'nda bir aracın çarptığı genç, bilinci kapalı halde 30 Ağustos 2008 tarihinde Akdeniz Üniversitesi Hastanesi'ne getirildi. Hastanedekilerin 'Umut Bebek' adını verdiği genci hastanede görüp haline üzülen Gülsüm Kabadayı, yoğun bakımda 312 gün boyunca hiç yalnız bırakmadı. Sosyal Hizmetler İl Müdürlüğü, tedavisi tamamlanan felçli genci devlet korumasına aldı. Hastanede kemik yaşının 17 olduğu belirlenen gence 'Mustafa Öz' adına düzenlenmiş ve doğum tarihi bölümünde 01.01.1992 yazan nüfus cüzdanı verildi.
 Sosyal Hizmetler İl Müdürlüğü, tedavi sürecinde gence annelik yapan Gülsüm Kabadayı'ya 'koruyucu aile' statüsü verdi ve 651 lira maaş bağladı. Halen gerçek kimliği saptanamayan ve konuşamayan genç, Gülsüm Kabadayı'nın evinde hayatını sürdürüyor.
 'YOKLAMA KAÇAĞI' UYARISI YAPILDI
 Mustafa Öz adına kimlik düzenlenen ve doğum tarihi de 1.1.1992 olarak yazılan genç, geçen yıl askerlik çağına gelince, Gülsüm Kabadayı'nın evine gönderilen tebligatta, 31 Ekim 2011 tarihine kadar askerlik yoklaması yaptırması gerektiği halde gelmediği için 'yoklama kaçağı' durumuna düştüğü bildirildi.
 ASKERE ELVERİŞLİ BULUNMADI
 Olayın gündeme gelmesinin ardından, Isparta Asker Hastanesi'nde görevli doktorlar Gülsüm Kabadayı'nın Antalya'daki evine gelerek, genci muayene etti. Isparta Asker Hastanesi doktorlarınca düzenlenen raporda, 'Yükümlünün yapılan muayenesinde boyunun 175 santimetre, vücut ağırlığının 80 kilo olduğunun görüldüğü, Antalya Eğitim ve Araştırma Hastanesi'nin sürekli ve özürlü sağlık kurulu raporu ile durumunun sabit olduğu ve bu haliyle askerliğe elverişli olmadığı' belirtildi.
 GERÇEK AİLE HALA ORTADA YOK
 Gülsüm Kabadayı'nın Rusya'da bir televizyon programına katılmasının ardından, Rusya ya da Rusya'nın çevresindeki ülkelerin vatandaşı olabileceğinden şüphe edilen Umut için bugüne kadar toplam 8 anne adayı ortaya çıktı. İki adayın yapılan DNA testleri olumsuz sonuçlandı. Biri İsrail, 2'si Moldova ve 3'ü Rusya'dan toplam 6 anne adayının DNA test çalışmaları sürüyor.
 'GERÇEK ANNESİ BİZİ DUYSUN'
 Umut'un askere çağrıldığı ilk belgede çok duygulandıklarını anlatan Gülsüm Kabadayı, Isparta Asker Hastanesi'nden gelen doktorların Umut'u 2- 3 ay önce muayene ettiklerini, bugün de askere elverişli olmadığına dair belgeyi getirdiklerini söyledi. Umut'un gerçek annesinin bulunmasını çok istediğini kaydeden Gülsüm Kabadayı, anca gerçek annesi bulunsa da vermeyeceğini belirterek, "Ancak hiç olmazsa, Umut gerçek annesiyle özlem gidersin istiyorum" diye konuştu.
 DHA
  