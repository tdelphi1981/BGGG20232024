Kurbanlıklar pazara çıktı
Kurban Bayramı için İstanbul'a getirilen kurbanlıklar, satış yerlerine yerleştiriliyor.
 Bugün yasağın kalkmasının ardından İstanbul'a girmesine izin verilen küçükbaş ve büyükbaş kurbanlıklar, yetiştiricileri tarafından satış ve kesim yerlerine getirilmeye başlandı.
 İlçe belediyelerince, Anadolu yakasında 11 satış, 40 kesim, 69 hem satış hem kesim yeri, Avrupa yakasında da 28 satış, 301 kesim ve 32 hem satış hem kesim yeri oluşturuldu.
 Gaziosmanpaşa Yıldıztabya Mahallesi'ndeki Gaziosmanpaşa Belediyesi kurban satış ve kesim yeri, görevliler tarafından hazırlanarak, Trakya'dan gelen kurbanlıkları kabul etmeye başladı.
 Aynı anda çok sayıda büyük ve küçükbaş hayvanın kesilebildiği modern kesimhanenin çevresine kurulan satış çadırlarına getirilen hayvanlar, alıcılarını beklemeye başladı.
 Gaziosmanpaşa Belediyesi yetkilileri, satış ve kesim hizmetlerinin yanı sıra kurbanlarını kendileri kesmek isteyen vatandaşlara ''kurban kesme kursu'' verdiklerini bildirdi.
 Anadolu yakası
 Anadolu yakasında da getirilen kurbanlıkların satış yerlerine yerleştirilmesine başlandı.
 Beykoz Belediyesi'nin Çavuşbaşı'ndaki hizmet binasının yanına kurulan 4 bin 500 hayvan kapasiteli ''Kurbankent'e'', Erzincan, Kars, Ardahan ve Erzurum'dan getirilen ilk kurbanlıklara, veteriner hekim ve zabıta ekipleri tarafından yaş ve genel sağlık kontrolü yapıldı.
 Bu arada, Anadolu'dan getirilen hayvanların Avrupa yakasına, Trakya'dan getirilen hayvanların ise Anadolu yakasına geçirilmesine izin verilmeyeceği öğrenildi.
  