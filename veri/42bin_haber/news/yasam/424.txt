Ölene kadar gezdirdi!
Bursa'da bir emlakçı, arsa satışı sebebiyle tartıştığı eski polis memurunu bıçakladı, sonra da ölmesi için 5 saat aracıyla dolaştırdı
 Cani işbaşında... Bursa'da bir soruşturma sebebiyle açığa alınan polis memuru Fethi Doğan (47), emlakçı Yusuf G.'den bir arsa satın aldı. Bu satış yüzünden zarar ettiğini öne süren Doğan, 51 yaşındaki Yusuf G. ile geçen perşembe günü Nilüfer İlçesi'ne bağlı Balabancık Köyü'nde buluştu. İkili arasında çıkan tartışma sırasında Doğan'ın Yusuf G.'ye bıçak çektiği öğrenildi. Bıçağı ele geçiren Yusuf G. ise Doğan'ı karnından ve göğsünden ağır yaraladı. Kan kaybeden Doğan'ı aracına alıp 5 saat boyunca dolaştıran zanlı, Osmangazi İlçesi Avdancık Köyü yolu üzerindeki ormanlık alana götürdü. Öldükten sonra da arabadan atıp yakın bir yerde montunu ve bıçağı ateşe verdi.
 SUÇU İTİRAF ETTİ
 FETHİ Doğan'ın yakınlarının kayıp müracaatında bulunması üzerine Bursa Cinayet Büro dedektifleri, son görüştüğü kişi olan emlakçı Yusuf G'yi sorguladı. Zanlı, suçunu itiraf etti. CİHAN