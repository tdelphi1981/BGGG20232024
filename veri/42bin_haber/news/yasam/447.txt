Araçta sıkışan yaralı güçlükle çıkarıldı
Esenler'de bir minibüsün çöp kamyonuna arkadan çarpması sonucu 2 kişi ağır yaralandı.
 Kaza, saat 01.30 sıralarında Atışalanı Caddesi üzerinde meydana geldi. Mevlüt Candan'ın kullandığı 34 DT 2553 plakalı minibüs, aşırı hız ve dikkatsizlik sonucu önünde seyreden 34 BR 1448 plakalı çöp kamyonuna arkadan çarptı. Kamyonun arkasında bulunan temizlik işçisi Osman Demir, çarpmanın şiddetiyle ağır şekilde yaralandı. Minibüs sürücüsü Mevlüt Candan aracının içinde sıkıştı. Temizlik işçisi Osman Demir ambulans ile Bağcılar Eğitim ve Araştırma Hastanesi'ne kaldırıldı. Hastanede yoğun bakıma alınan Demir'in hayati tehlikesinin bulunduğu kaydedildi.
 İtfaiye ve sağlık ekipleri, Mevlüt Candan'ı kurtarmak için yoğun çaba sarf etti. Yaklaşık 20 dakikada sıkıştığı yerden çıkarılan minibüs sürücüsü, olay yerinde hazır bekletilen ambulans ile Bağcılar Eğitim ve Araştırma Hastanesi'ne kaldırılarak tedavi altına alındı. Candan'ın hayati tehlikesinin bulunmadığı öğrenildi. Kaza nedeniyle cadde yaklaşık 40 dakika trafiğe kapatıldı. Çöp kamyonu ile minibüsün olay yerinden kaldırılmasının ardından yol trafiğe yeniden açıldı. Polis, kaza ile ilgili soruşturma başlattı.
 CİHAN
  