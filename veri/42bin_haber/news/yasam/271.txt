İğneden öldü, doktor ve hemşire kusursuz bulundu
ADANA'da bademcik enfeksiyonu şikayetiyle gittiği aile sağlığı merkezinde, yapılan iğnenin ardından fenalaşarak hayatını kaybeden 47 yaşındaki 3 çocuk annesi Şengül Biçer'in ölümüyle ilgili yürütülen soruşturmada otopsi raporu belli oldu. Adli Tıp Kurumu, Biçer'e yapılan enjeksiyon sonrası gelişen anafilaksi (aşırı duyarlılık reaksiyonu) sonucu öldüğünü açıkladı. Soruşturmayı yürüten Cumhuriyet Savcısı, rapor doğrultusunda, iğneyi reçete eden doktor ile iğneyi yapan hemşire hakkında 'taksirle ölüme neden olma' suçundan kovuşturmaya yer olmadığına karar verdi.
 
 Şakirpaşa Mahallesi'nde oturan Şengül Biçer, 11 Nisan 2011'de, yutkunma güçlüğü, boğaz ağrısı ve halsizlik şikayetiyle Şakirpaşa Aile Sağlığı Merkezi'ne gitti. Hastayı muayene eden doktor E.S., iğne verdi, hemşire E.A. da iğneyi yaptı. İğneden sonra rahatsızlanan 3 çocuk annesi Biçer, götürüldüğü Adana Devlet Hastanesi'nde öldü. Hastane doktorları Biçer'in ölümünü şüpheli bulurken, yakınları da iğneyi yazan doktor ile iğneyi yapan hemşireden şikayetçi oldu.
 
 Suçlanan Doktor E.S., "Hap verecektim, antibiyotik hap kullanamadığını söyledi. Ben de iğne yazdım" dedi. Hemşire E.A. ise, "Hasta elinde iğne ile geldi. Doktora sordum, talimatı üzerine yaptım. İğne test edilmesi gereken türevde ilaç olmadığı için test yapmadım" diye kendini savundu. 
 
 Şengül Biçer'in kesin ölüm sebebi otopsiyle belirlendi. Adli Tıp Kurumu 1'inci İhtisas Kurulu tarafından düzenlenen rapora göre, Biçer, yapılan enjeksiyon sonrası gelişen anafilaksi (hızlı bir şekilde gelişen, bir çok sistemi etkileyen ve ciddi bir aşırı duyarlılık reaksiyonu) sonucu hayatını kaybetti. Enjeksiyon sonrası anafilaksinin komplikasyon olarak ortaya çıkabileceğinin tıbben bilindiği belirtilen raporda "İlaç anafilaksisine bağlı reaksiyonun hemen sonrasında gerekli müdahalelerin yapıldığı dikkate alındığında, sağlık personeline atfı kabil kusur bulunmadığı oy birliğiyle mütalaa olunur" denildi.
 
 Biçer'in ölümüyle ilgili soruşturmayı yürüten Cumhuriyet Savcısı, rapor doğrultusunda, iğneyi reçete eden doktor ile iğneyi yapan hemşire hakkında 'taksirle ölüme neden olma' suçundan kovuşturmaya yer olmadığına karar verdi.