İsimleri caddelerde yaşayacak
Cem Emir ve Sebahattin Yılmaz'ın isimleri caddelerde yaşayacak
 Van'da geçtiğimiz yıl meydana gelen 5,6 şiddetindeki depremin üzerinden bir yıl geçti. İkinci büyük depremde yıkılan ve 24 kişiye mezar olan Bayram Oteli'nin enkazı altında kalarak can veren DHA muhabirleri Sebahattin Yılmaz ve Cem Emir'in adının verildiği iki sokağa ölümlerinin yıl dönümünde tabelaları asıldı. Hayatını kaybeden gazetecilerin ailelerinin de katıldığı törende duygusal anlar yaşandı.
 Van'da 9 Kasım 2011 günü yaşanan ve 40 kişinin ölümüne neden olan 5,6 şiddetindeki depremin üzerinden bir yıl geçti. Depremin hemen ardından yaptığı meclis toplantısında Van'daki Gölbaşı ve Koçibey Caddelerine Cem Emir ve Sebahattin Yılmaz'ın adını veren Van Belediyesi, dün de ölümlerinin birinci yıl dönümünde gazetecilerin isimlerinin verildiği caddelere tabelalarını astı.
 Tabela açma ve gazetecileri anma programı ilk olarak Koçibey Caddesi'nde gerçekleşti. Burada depremde hayatını kaybeden Cem Emir'in adının verildiği caddenin tabelası açıldı. Programa katılan Van Belediye Başkan Vekili Sabri Abi, depremde hayatını kaybeden gazetecilere ve tüm vatandaşlara rahmet diledi. Basın camiasına başsağlığı dileyen Abi, "Yaşadığımız depremler geride çok büyük üzüntüler, acılar bıraktı. Depremlerden dolayı hayatını kaybeden basın çalışanlarına ve tüm vatandaşlara rahmet diliyorum. Depremlerin ardından Van'da büyük tahribatlar yaşandı. İnsanlar Van'dan göç etmeye başladı. Bizde burada gereken ilgiyi insanlara gösterdik diyemeyiz. Çadır yangınlarında insanlarımız hayatını kaybetti, soğuktan hergün hastalandı. Devlet de Van'da depremde yetersiz kaldı. Mağduriyetler hala devam ediyor. İnsanların büyük bir kısmı bir kışı daha dışarda geçirmeye hazırlanıyor. Yaşanan mağduriyetlerin en kısa zamanda giderilmesini istiyoruz. Hayatını kaybedenleri buradan bir kez daha rahmetle anıyoruz" dedi.
 "İHMALLER ORTAYA ÇIKARILSIN"
 Başkan Vekilinin ardından söz alan Cem Emir'in babası Mehmet Ali Emir ise depremde oğlunu ve oğlunun abisi olarak gördüğü Sabahattin Yılmaz'ı kaybetmenin acısını yaşadıklarını belirtti. Van Belediyesi'nin sokakları iki ismi vererek acılarını bir nebze de olsa gidermesinin mutluluğunu yaşadığını belirten Emir, "Burada çok büyük bir ihmal yaşandı. Bu ihmaller olmasa burada bu programı yapmaya ihtiyaç kalmayacaktı. Biz bu ihmallerin üzerine gidiyoruz ve bunu en üst düzeye taşıyacağız. Sizlerin de konunun üzerine gitmeniz gerekiyor. İhmallerin ortaya çıkarılarak sorumluların belirlenmesini istiyoruz." Diye konuştu.
 Konuşmaların ardından Cem Emir'in fotoğrafının ve isminin bulunduğu tabela Cem Emir'in babası ve Belediye Başkan Vekili Sabri Abi tarafından açıldı.
 Cem Emir caddesinin açılışının ardından bu kez Sebahattin Yılmaz'ın isminin verildiği caddenin açılış tören yapıldı. Açılışta bir konuşma yapan Vangölü Gazeteciler Cemiyeti Başkanı Fatih Sevinç, Van Belediyesi'ne katkılarından dolayı teşekkür etti. Sevinç, "Biz isterdik ki, arkadaşlarımız bugün yaşasaydı ama maalesef böyle bir durumla karşı karşıya kaldık. Ama arkadaşlarımızın isimleri sonsuza kadar burada yaşayacaktır" dedi. Daha sonra konuşan Sebahattin Yılmaz'ın eşi Gönül Yılmaz ise eşinin isminin caddeye verilmesinden dolayı mutlu olduğunu belirterek, Van Belediyesi'nin bu anlamlı çalışmasından dolayı teşekkür etti. Son olarak konuşan Yılmaz'ın oğlu Alper Yılmaz ise babasının Van'da herkes tarafından tanındığını ve Van'a büyük emekler verdiğini belirterek, "Babamın bu kentte nasıl bir yer tuttuğunu bugün yapılan bu açılıştan da anlıyoruz. Katkı sunan herkese teşekkür ediyorum" dedi.
 Konuşmaların ardından Sebahattin Yılmaz'ın eşi Gönül, çocukları Alper, Ecem ve Van Belediye Başkan Vekili Sabri Abi, caddenin açılışını gerçekleştirdi. Açılışta duygusal anlar yaşayan Yılmaz'ın eşi Gönül Yılmaz gözyaşlarına hakim olamadı.
 Nezir PARSAK / VAN