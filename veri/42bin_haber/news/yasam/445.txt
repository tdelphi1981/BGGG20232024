Sürücüler don ve buzlanmaya karşı uyarıldı
Yozgat Emniyet Müdürü Hasan Yılmaz, sürücülerin karlı yolda araçlarını daha dikkatli kullanmaları gerektiğini söyledi.
 Yılmaz, konuyla ilgili yaptığı açıklamada, "Yozgat, iklim bakımından kışı oldukça sert geçen bir ilimizdir. İstatistiklere baktığımızda da en fazla kazaların kışın yaşandığını görüyoruz. Bu nedenle sürücülerimizden karlı ve yağışlı havalarda daha dikkatli araç kullanmalarını istiyoruz. Vatandaşımız özellikle aracının durumlarını kış şartlarına uygun hale getirmeleri gerekir" dedi.
 Kış lastiklerine daha fazla dikkat ettiklerini belirten Yılmaz, "Geceleri hava sıcaklığının eksi derecelere düşmesinden dolayı sürücülerimiz don ve buzlanmaya karşı sürat yapmaktan kaçınmalıdır. Araçlarında zincir, çekme halatı, takoz, bulundurmalıdırlar. Ayrıca cam silecekleri ve aracın kaloriferlerinin de çalışır durumda olması gerekir" diye konuştu.
 "SOĞUK AKŞAMLARDA EL FRENİNİ ÇEKMEYİN" 
 Yozgatlı oto tamir ustaları, araç sahiplerini özellikle soğuk akşamlarda el freninin çekilmemesi gerektiği konusunda uyardı. 100. Yıl Sanayi esnaflarından Yüksel Kıymazaslan, hava sıcaklığının eksi 10 derecelerin altına düşmesinden dolayı sanayide iş yoğunluğunun arttığını söyledi. Kıymazaslan, "Sürücüler araçlarını park ettiği yerde kaldırım varsa direksiyonu tam sağa veya tam sola çevirerek birinci viteste aracını park edebilir. Kaldırım yoksa tekere takoz veya taş koyarak tedbir alınmasında fayda var. Aksi takdirde donan frenden dolayı maddi zararlar meydana gelebilir" dedi.
 CİHAN
  