'Kim koydu bilmiyoruz'
KONYA'da polisin yol kontrolü sırasında durdurduğu hafif ticari araçta koltukların altına gizlenmiş 4.5 kilogram esrar ele geçirildi. Gözaltına alınan araç sürücüsü Fırat A. ile Eyüp E., "Esrar bizim değil. Onu oraya kim koydu bilmiyoruz" diye konuştu.
 Konya Emniyet Müdürlüğü Asayiş Şubesi ekipleri, Konya-Adana karayolu üzerinde yol kontrolü yaparken, saat 03.00 sıralarında 25 yaşındaki Fırat A. yönetimindeki hafif ticari aracı durdurdu. Araçta yapılan aramada, koltukların altına gizlenmiş 4.5 kilo esrar ele geçirildi. Sürücü Fırat A. ve yanında bulunan arkadaşı Eyüp E. gözaltına alındı. Şüpheliler, polise, "Esrar bizim değil. Onu oraya kim koydu bilmiyoruz" diye ifade verdi.
 Şüphelilerden Eyüp E.'nin, 'hırsızlık ve adam yaralama' suçlarından da arandığı belirlendi. Polis olayla ilgili soruşturma başlattı.