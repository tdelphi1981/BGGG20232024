''Sakin Kent'' Akyaka, UNESCO'ya başvuracak
Uluslararası Yavaş Kentler Birliği (Cittaslow) Genel Sekreterliği tarafından 2010 yılında ''Sakin Kent'' ilan edilen Ula ilçesine bağlı Akyaka beldesi, beldedeki biyolojik çeşitliliğinin, tarihi ve kültürel yapının korunması için UNESCO'ya başvurmaya hazırlanıyor. Akyaka Belediye Başkanı Ahmet Çalca, gazetecilere yaptığı açıklamada, beldenin ''Sakin Kent'' seçilmesinden sonra bölgeye gelen ziyaretçi sayısında ciddi artış yaşandığını, Akyaka beldesinin Muğla'nın diğer turizm merkezlerinden farklı olarak kendine özgü bir turizm anlayışı bulunduğunu söyledi.

Büyükşehir Yasası ile beldelerinin Ula ilçesine bağlı bir mahalle haline geleceğini, bu nedenle bazı endişelerinin bulunduğunu belirten Çalca, ''Gökova Körfezi'nin kıyısında yer alan ve aynı zamanda Sakin Şehir unvanı bulunan, pek çok kararla koruma altında tutulan Akyaka'nın ve Gökova Körfezi'nin geleceğini garantiye almak için UNESCO'ya başvuracağız. UNESCO'nun Dünya Mirası Listesi'nde Akyaka'nın Gökova Körfezi ile yer alabilmesi için gerekli endemik bitkilere, kum köpek balığına, su samuruna, Akdeniz foku gibi nesli tükenmekte olan hayvanlara, kuş türlerine, Sedir Adası kumsalına, tarihi ve kültürel özelliklere sahibiz'' dedi.

Akyaka'nın aynı zamanda mavi bayrak sahibi bir belde olduğuna dikkati çeken Çalca, şunları kaydetti:

''Nail Çakırhan Evleri ve Azmakları ile ünlü Akyaka aynı zamanda doğal sit, kentsel sit, arkeolojik sit kararları ile koruma altında ve özel çevre koruma bölgesi. Böyle bir yerin geleceğinden kaygı duymamak gerekir. Ama yasalar, kararlar yetki sahiplerinin, uygulamacıların ellerinde bir anlam kazanır.

O nedenle Akyakalılar olarak beldemizi ve bölgemizi nasıl korumaya devam edebiliriz endişesi ve arayışı içine girdik. Çareyi UNESCO'ya başvurup Dünya Mirası Listesi'nde yer almakta bulduk.''

Bölgede yaşayan vatandaşlar ile toplantılar yaparak bilgilendirdiklerini anlatan Çalca, bölgedeki değerlerin envanterini çıkarmaya başladıklarını, üniversiteler ile işbirliği yaparak başvurularını ilgili kurumlara yapacaklarını ifade etti.