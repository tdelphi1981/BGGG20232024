Firari hükümlü yakalanınca canına kıydı
Aydın’da Sultanhisar Açık Cezaevi'nden firar ettikten sonra yakalanarak Nazilli E Tipi Kapalı Cezaevi'ne konan Mesut Çetinkaya, kurutma ipiyle kendini astı. Bunalıma giren Çetinkaya'nın cansız bedeni diğer mahkumlar tarafından bulundu.
 Olay; dün sabah saat 10.00 sıralarında Nazilli E Tipi Kapalı Cezaevi’nde meydana geldi. Hırsızlık ve dolandırıcılıktan tutuklanarak Nazilli E Tipi Kapalı Cezaevi'ne konan Mesut Çetinkaya (32), hakkında verilen 5 yıllık hapis cezasını çekerken, iyi halinden dolayı Sultanhisar Açık Cezaevine nakledildi.  Ailevi sorunları olduğu öne sürülen Çetinkaya, yaklaşık 2 ay önce kendisine verilen iznin ardından geri dönmeyerek firar etti. Polis ve jandarma tarafından yurt genelinde aranan Çetinkaya, 10 gün önce Nazilli yakınlarında yakandı. 'İzin tecavüzü' suçu nedeniyle Nazilli E Tipi Kapalı Cezaevi'ne konulan Çetinkaya, dün sabah saatlerinde bonyoda arkadaşları tarafından ölü olarak bulundu.
 Durumun cezaevi idaresine bildirilmesi üzerine yapılan incelemede Çetinkaya’nın banyoda bulunan çamaşır kurutma ipini boynuna bağlayarak intihar ettiği anlaşıldı. Çetinkaya’nın cesedi otopsi için İzmir Adli Tıp Kurumu’na gönderildi. Olayla ilgili soruşturma devam ediyor.
 Arzu BARLAS / AYDIN