NASA'da bir Türk
Yaşar Üniversitesi (YÜ) İİBF Uluslararası Lojistik Yönetimi Bölümü 1'inci sınıf öğrencisi Efe Özkan, Ulusal Havacılık ve Uzay Dairesi (NASA) bünyesinde faaliyet gösteren Test Pilot Okulu'nda (Test Pilot School) eğitim görecek. Dünyadan yalnızca 5 uçuş pilotunun eğitim görmeye hak kazandığı okulda, geleceğin uçakları ile tanışan Özkan'ın en büyük hedefi ise NASA'da görev yapabilmek. Tüm çocukluk hayallerinin uçmak üzerine kurulu olduğunu belirten genç, eğitim sürecinde 5 aday ile birlikte ABD Başkanı Barack Obama'nın aşçısının evinde kaldıklarını söyledi.
 Henüz ilköğretim çağında havacılığa merak salarak planör pilotluk ve yamaç paraşütü eğitimi alan Efe Özkan iki yıl önce Türk Hava Kurumu (THK) Selçuk Uçuş Okulu'na başvurdu. Uçuş okulunda öğrenci pilot olarak eğitimlerine devam eden Özkan, geçtiğimiz yıl ise NASA'nın düzenlediği ve Türkiye'den 2 bin kişinin başvurduğu Uluslararası Hava Öğrenci Mübadelesi Sınavı'na katıldı.
 NASA sınavında birinci oldu
 Dünyanın çeşitli ülkelerinde eş zamanlı olarak düzenlenen sınavda Türkiye ve dünya birincisi olan öğrenci pilot Efe Özkan, böylece NASA'da faaliyet gösteren Test Pilot Okulu'nda 3 ay sürecek eğitimi almaya hak kazandı. Hong Kong, İngiltere ve Avustralya'dan yalnızca 5 kişinin kazandığı sınav sonrası geçtiğimiz temmuz ayında başlayan eğitimleri almak üzere ABD'ye giden Özkan, eğitimlerini başarıyla tamamladı. Tüm masraflarının ABD hükümeti tarafından karşılandığı eğitimlerde uzay teknolojisi, sivil havacılık gibi konularda eğitim aldıklarını ifade eden Efe Özkan NASA'ya gidiş öyküsünü şöyle anlattı:
 "Havacı asker bir babanın oğluyum. Belki de bunun etkisiyle tüm çocukluk hayallerim uçmak üzerine kuruluydu. Oyunlarımda bile hayali kapsüller yaratıp içlerine girerdim. Çok küçük yaşlarda planör pilotluk eğitimi aldım. İki yıldır da Selçuk Uçuş Okulu'nda eğitim alıyorum ve bir yandan da Yaşar Üniversitesi'nde eğitimime devam ediyorum. Uçuş saatlerimi tamamlayıp üniversiteyi de bitirdikten sonra özel pilot olarak görev yapabileceğim. Tüm elemeleri geçerek NASA Test Pilot Okulu'nda eğitim görebilmek ise benim için büyük bir şanstı. NASA tarifsiz bir yer. Eğitimlerde ise 5 kişiden 4'ü başaralı olabildi. Ben de bu 4 kişi gibi artık test pilotu belgesine sahibim."       
 Obama'nın aşçısı ağırladı
 Florida eyaletinin Miami kentinde bulunan NASA'da eğitim alabilmenin kendisine eşsiz deneyimler kattığını belirten başarılı genç, 5 aday ile birlikte ABD Başkanı Barack Obama'nın aşçısının evinde kaldıklarını söyledi. Bundan sonraki en büyük hayalinin NASA'da görev yapabilmek olduğunu ifade eden Özkan, "Uçmak benim vazgeçilmez bir tutkum. Herkes pilot olabilir ama test pilotu olmak gerçekten zor. Gelecekte NASA'da test pilotu olarak görev yapmak en büyük arzum" diye konuştu.
 İZMİR- AKŞAM