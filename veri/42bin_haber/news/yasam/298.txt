UMUDA AÇILAN tezgah çıkmazda
Umut Çocukları Derneği'nin, vergi borçları nedeniyle başı dertte. Dernek, 115 bin TL'yi ödeyemezse kapısına kilit vuracak
 Bülent ŞANLIKAN
 Sokak çocuklarına kucak açan Umut Çocukları Derneği, biriken vergi ve SGK borçları nedeniyle zor günler yaşıyor. 1994 yılından kalanlar da dahil 115 bin TL'lik borç şokuyla karşılaşan dernek ya bu parayı ödeyecek ya da kapısına kilit vuracak. 
 DERNEĞİN kurucusu Yusuf Kulca, iki yıl önce görevini kendisi gibi bir zamanlar sokaklarda yaşayan Ferhat Şahin'e devretmişti. Başlangıçta yardımlarla ayakta kalmaya çalışan dernek, sonraki süreçte 'Üretim' kararı almıştı. İşe, 'İstanbul çantası' imal ederek başlayan Umut Çocukları, bununla yetinmemiş bir de tavuk çiftliği kurup yumurta satışına başlamıştı. Ancak dernekteki hesap çarşıya uymadı! 16 yıllık birikmiş 115 bin TL'lik vergi ve SGK borcu, derneği çıkmaza soktu.
 DERNEK İSYANDA 
 GEÇEN yıl tüm borçları yeniden yapılandırıp ödemeye başladıklarını belirten Dernek Başkanı Ferhat Şahin tepkili: Tam işleri yoluna koymuştum ki adı, 1996 yılında 'Sokak Çocukları Gönüllüleri' olan derneğe borç geldi. Bu, niçin borçlarımızı yapılandırdığımız dönemde çıkarılmadı anlamıyorum.' Kurucu Yusuf Kulca ise yaşanan krizin temelinde, madde bağımlısı gençlerin karıştığı olumsuz olayların yattığını söyledi.
 Bugünlere nasıl gelindi?
 1992'de 'Barınacak Yeri Olmayan Çocuk ve Gençleri Koruma Derneği' adıyla kurulan dernek bir yıl sonra isim değişikliğine gitti. 1993'te 'Sokak Çocukları Derneği' olarak hizmet veren dernek, 1996'da Türkiye Sokak Çocukları Vakfı'yla birleşti. Dernek kurucusu Yusuf Kulca daha sonra vakıftan ayrılarak Sokak Çocukları Gönüllüleri Derneği'ni kurdu. Dernek, 1999'da Umut Çocukları Derneği'ne dönüştü.
  