Doktor küredi, şoför sırtında taşıdı
112 acil personeli 96'lık hastayı sırtında taşıdı.
 RİZE’de yolu kar nedeniyle kapalı olan eve yaya olarak ulaşan 112 Acil Sağlık ekipleri, 96 yaşındaki Hüseyin Demirci’ye müdahale etti.
 Sürücü Osman Büyük, solunum sıkıntısı çeken hastayı sırtına alarak doktor ve hemşirenin kürekle açtığı yoldan ambulansa taşıdı.
 Rize’de 112 Acil Sağlık hattına gelen bir ihbarda, merkeze bağlı Azaklıhoca Köyü’nde eşi ve torunu ile birlikte yaşayan Hüseyin Demirci’nin rahatsızlandığı bildirildi. Bölgeye giden ekipler ambulanstan indi ve yürüyerek eve ulaştı. Solunum sıkıntısı çektiği ve yüksek tansiyonu olduğu belirlenen yaşlı adamın hastaneye götürülmesi kararlaştırıldı.
 Yolun karla kaplı olması nedeniyle ambulans sürücüsü Osman Büyük, hastayı sırtına aldı, doktor Mehmet Değirmenci ile hemşire Tuba Nasuhbeyoğlu’nun kürekle açtığı yoldan ambulansa taşıdı. Rize Devlet Hastanesi’ne kaldırılarak tedavi altına alınan Hüseyin Demirci'nin sağlık durumunun iyi olduğu belirtildi.
 GECE GÜNDÜZ HER ŞARTTA ÇALIŞIYORUZ
 Rize Sağlık Müdürü Dr. Mustafa Tepe, olumsuz iklim şartlarının 112 Acil Sağlık hizmeti sunulmasında engel olmadığını belirterek, “Kış şartlarında hastalarımızı mağdur etmemek için gece gündüz her şartta çalışıyoruz. Yaşlı hastamızı sırtında taşıyarak örnek bir davranış gösteren sağlık ekibine teşekkür ediyorum. Çalışanlarımız vatandaşlarımıza her türlü olumsuzluğa rağmen sağlık hizmetini sunabilmenin haklı gururunu yaşıyor” dedi.