Üniversiteli Burcu kaza kurbanı
KAYSERİ'de bir otomobilin çarptığı, daha sonra arkadan gelen bir başka otomobilin yağmurun etkisiyle kayganlaşan asfalt yolda duramayarak ezdiği üniversite 3'üncü sınıf öğrencisi 22 yaşındaki Burcu Tekinşen, öldü.
 Kaza, dün saat 17.30 sıralarında merkez Melikgazi İlçesi Talas Bulvarı Erciyes Üniversitesi Kampusü Tıp Fakültesi Kavşağı'nda meydana geldi. Erciyes Üniversitesi Mühendislik Fakültesi İnşaat Mühendisliği Bölümü 3'üncü sınıf öğrencisi Burcu Tekinşen, Talas İlçesi'nde oturduğu eve gitmek üzere kampustan ayrıldı. Otobüse binmek için Talas Bulvarı'nda yolun karşısına geçmek isteyen Tekinşen'e 20 yaşındaki Cihat Bayram yönetimindeki 38 ZU 076 plakalı, ardından yağışının da etkisiyle kayganlaşan asfaltta duramayan 25 yaşındaki Mehmet Taşel yönetimindeki 38 ZN 509 plakalı otomobil çarptı. Ağır yaralanan Burcu Tekinşek, kaza yerine çağrılan ambulansla, 300 metre uzaklıktaki Erciyes Üniversitesi Gevher Nesibe Tıp Fakültesi Hastanesi Acil Servisi'ne götürüldü. Üniversite öğrencisi, doktorların müdahalesine rağmen kurtarılamadı. Polis, kızın çantasındaki cep telefonuyla Kahramanmaraş'taki ailesine acı haberi verdi. Otopsisi yapılan Burcu Tekinşen, toprağa verilmek üzere memleketi Kahramanmaraş'a gönderildi.
 Polis, Burcu Tekinşen'in ölümüyle sonuçlanan kazaya karışan iki araç sürücüsünü gözaltına alarak, ifadelerini almak üzere Melikgazi Polis Merkezi Amirliği'ne götürdü. Kazayla ilgili soruşturmanın sürdürüldüğü bildirildi.
 DHA