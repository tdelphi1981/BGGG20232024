Kurbanda 'acemi' kasaplara uyarı
Acil Tıp Uzmanları Derneği Başkanı ve Necmettin Erbakan Üniversitesi İlk ve Acil Yardım Anabilim Dalı Başkanı Prof. Dr. Başar Cander, kurbanda sadece cilt kesisiyle değil, daha derin sinir, damar, tendon yaralanmalarıyla da karşılaşıldığını belirtti.
 Cander, AA muhabirine yaptığı açıklamada, her yıl Kurban Bayram'ı süresince acil servislerin dolup taştığını söyledi.
          
 Özellikle Kurban Bayramı'nda acil servise başvuran hasta profilinde bazı değişiklikler görüldüğünü ifade eden Cander, el yaralanmaları, delici ve kesici aletle yaralanmaların arttığını dile getirdi.
          
 Kurban kesiminin uygun şartlarda yapılmaması, şartlara özen gösterilmemesi, kesimi yapanların asgari düzeyde bilgi ve deneyim sahibi olmamasının özellikle büyükbaş hayvan kesimlerinde ciddi el parmak kesilerine neden olduğuna dikkati çeken Cander, şunları kaydetti:
          
 ''Bu yaralanmalar bazen daha ciddi boyutlarda olabiliyor. Kurbanda sadece cilt kesisiyle değil, daha derin sinir, damar ve tendon yaralanmalarıyla da karşılaşılıyor. Bunların sonucunda kalıcı hasarlar ve fonksiyon kayıpları meydana gelebiliyor. Bu yüzden kesimlerin işi bilen kişiler ve onların gözetiminde olması önem kazanıyor. Öncelikle yaralanmalar konusunda koruyucu tedbirler alınmalıdır. İstenmeyen durumla karşılaşıldığında ilk yardım doğru yapılmalı ve hastanelere başvurulmalıdır. Bunun dışında özellikle boğaların kaçması, kovalama ve yakalama sırasında vücut travmaları meydana gelebiliyor. Bu şekilde ciddi organ yaralanmaları da oluşabilir. Bu yüzden hayvanların bilinçli şekilde ve ehil kişiler tarafından yönlendirilmesine dikkat edilmelidir.''
          
 Cander, 'hayvanı yakalayacağız' diye olmadık travmalara davetiye çıkartılmaması ve bu tür durumların belediyelerin eğitimli ekiplerine bildirilmesi uyarısında bulundu.
          
 AA
  