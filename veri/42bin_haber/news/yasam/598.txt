Yolunu yüz kilometre şaşıran penguen!
Yeni Zelanda'nın kuzeyinde, evinden yüzlerce kilometre uzakta bir "kraliyet pengueni" bulundu. 
Bölge sakinlerince Pazar günü Tora kıyısında bitkin halde bulunan penguen, kıyıda yaşayan Jenny Boyne tarafından Wellington Hayvanat Bahçesi'ne götürüldü.

Jenny Boyne, pengueni hayvanat bahçesine otomobiline yerleştirdiği bir balık teknesi içinde getirdiğini anlattı.

Penguenin iki saatlik yolculuk sırasında birkaç kez ayaklandığını ve ses çıkardığını belirten Boyne, veterinerlerin telefonla verdiği tavsiyelere uyarak yol boyunca hayvanın ıslak kalmasını sağladığını, otomobilin içini klimayla serin tutmaya çalıştığını söyledi.

Veterinerlerin acilen tedavi altına aldığı penguenin oldukça zayıf kaldığı ve böbrekleriyle ilgili sorunun giderilmesine çalışıldığı belirtildi.

Hayvanat bahçesi görevlileri, 1 yaşında ve 50 santimetre boyundaki penguenin durumunda her yeni gün küçük iyileşmeler kaydedilmesine rağmen hayati tehlikenin sürdüğünü söylediler.

Hayvanat bahçesi veterinerlerinden Lisa Argilla, kendilerine getirildiğinde hayvanın ağırlığının yalnızca 2,7 kilogram olduğunu ve damar yoluyla beslenerek biraz kilo almasını sağlayabildiklerini ifade etti.

Penguenin yiyecek peşine takılıp daha sonra akıntıya kapılarak Yeni Zelanda'ya gelmiş olabileceği düşünülüyor.

Genellikle Yeni Zelanda ve Antarktika arasındaki Macquarie Adası ve civarında yaşayan "kraliyet penguenleri" (Eudyptes schlegeli), kabaca, diğer penguen türlerinden başlarındaki sarı sorguçlarıyla ayrılıyor. Boyları 75 santimetreye kadar uzayabiliyor, kiloları 5,5 kilograma kadar çıkabiliyor.

Yeni Zelanda'nın kuzeyine son 100 yıl içinde sadece 4 "kraliyet pengueninin" geldiği belirtiliyor.