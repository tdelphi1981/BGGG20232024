Kavga cinayetle sonuçlandı
İzmir'in Konak ilçesinde, tartıştığı kişi veya kişiler tarafından boğazından silahla vurulan İbrahim İz (23), kaldırıldığı hastanede yapılan tüm müdahalelere rağmen kurtarılamadı. Polis, olay sonrası kaçan zanlıları yakalamak için çalışma başlattı.
 Cinayet, dün akşam saat 21.15 sıralarında, Konak ilçesi, Alireis Mahallesi 985 sokak üzerinde meydana geldi. İşsiz olduğu belirtilen İbrahim İz, sokakta kimliği belirsiz kişi veya kişilerle tartışmaya başladı. Çıkış sebebi henüz bilinmeyen tartışmanın kavgaya dönüşmesi üzerine İz, kavga ettiği zanlı veya zanlılar tarafından silahla boğazından vurularak ağır yaralandı.
 İz'i yaralayan kişi ya da kişiler olay yerinden kaçıp izini kaybettirirken, ağır yaralanan İbrahim İz, vatandaşlar tarafından otomobille İzmir Eğitim ve Araştırma Hastanesi Acil Servisi'ne kaldırıldı. İz, burada yapılan tüm müdahalelere rağmen kurtarılamayarak hayatını kaybetti. Olayı duyarak hastaneye akın eden İz'in yakınları ölüm haberi üzerine sinir krizi geçirdi. Polis, kaçan zanlıların yakalanması için operasyon başlattı. Olayla ilgili soruşturma sürüyor. 
 (CİHAN)
  