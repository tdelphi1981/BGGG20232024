200 kiloluk acı standart getirdi
Resul Demir okulun 200 kiloluk kapısının üzerine düşmesi sonucu ağır yaralandı. Çözüm ancak bu acı olaydan sonra geldi. Trabzon İl Milli Eğitim Müdürlüğü okullara 'kapı talimatı' yolladı
 Gürkan ATA / TRABZON
 Mucize çocuk Resul'ün yaşadıkları arkadaşlarının belki de hayatını kurtardı... Trabzon'da son 5 yılda 6 ayrı okul kapısı devrildi, olaylarda 2 çocuk öldü, 4 çocuk yaralandı. Trabzon Atatürk Lisesi, Of M. Sarıalioğlu İlköğretim Okulu, KTÜ Maçka Meslek Yüksek Okulu ve en son da Bahçecik İmam Hatip Ortaokulu'nda benzer ihmaller yaşandı. Bu yıl öğrenime açılan okulun bahçesinde oynayan Resul Demir, 2 ay önce üzerine düşen 200 kiloluk çelik kapının altında kalarak ağır yaralandı. KTÜ Tıp Fakültesi Farabi Hastanesi'ne kaldırılan Resul'un kafasına aldığı darbe sonucu çenesi kırıldı, kulağı kopma seviyesine geldi. Güçlükle kurtarılan Namık Kemal İlköğretim Okulu anasınıfı öğrencisi Resul'un 3 dişi kırıldı, çenesindeki kırık nedeniyle dişleri çekilemediğinden tellerle geçici tutturuldu.
 'ÇOK KORKUYOR'
 15 günlük hastane sürecinin ardından evde geçen 45 günü, bir lokantada asgari ücretle garsonluk yapan baba Şinasi Demir şöyle anlatıyor: 'Biz aile olarak ağlamaktan perişan olduk. Ama asıl acıyı Resul yedi tabii. Küçük bedeninin üzerine 200 kilo demir düştü, yaşaması mucize. Olaydan beri sıvı yiyecekler tüketiyor, zayıfladı tabii ki. Eskiden sakindi, şimdi inanılmaz sinirli, bağırıyor, her şeye tepki gösteriyor, kardeşini durup dururken dövüyor. Anaokuluna artık gitmek istemiyor, kapının önüne yalnız çıkamıyor. Konuşma güçlüğü çekiyor ve yeni yeni altını ıslatmaya başladı. Geceleri ise çok kötü, kabusla uyanıyor, ter içinde kalıyor. Çok korkuyor'
 'KİMSE ARAMADI BİLE'
 KAZANIN ardından Vali, Milli Eğitim Müdürü ve okul müdürünün hastaneye ziyarete geldiğini anlatan 4 çocuk babası Şinasi Demir, 'Sonrasında bir kişi bile Resul'un durumunu sormadı, telefon dahi açmadı. Biz onlardan bir şey istemedik ki, dava da açmadık ama merak etmemeleri çok üzücü. Çünkü benim çocuğum bir ihmal yüzünden bu halde, ilgisizlik acımızı daha da artırıyor' diye konuştu.
 'TEDBİR ALACAĞIZ'
 BU ihmalin ardından İl Milli Eğitim Müdürlüğü, bütün kapıları standart hale getirme kararı aldı. Trabzon Milli Eğitim Müdürü Tamer Kırbaç, 'Bütün okullara talimat gönderdim. Yüksek olan kapılar var ise bunlar standart hale getirilecek. Ayrıca hepsinin kontrol edilmesini de istedim. Sağlamlık anlamındaki inceleme sonucunda eğer tehlike arz eden var ise, tamir edilecek' dedi.