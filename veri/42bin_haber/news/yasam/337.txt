Korkunç şekilde infaz edilmiş
2 yıldır kayıp olduğu için aranan berberin vahşice planlanmış bir cinayete kurban gittiği belirlendi
 İstanbul'da 31 Mart 2011 tarihinde polise başvuran Fethi Kurul, 36 yaşındaki oğlu Murat Kurul’dan haber alamadığını ve hayatından endişe ettiğini belirtti. Kuaför Murat Kurul’un eşinden ayrıldığını ve tek başına yaşadığını ve birkaç gündür işe gitmediğini belirten babanın ifadesi doğrultusunda polis çalışma başlattı. Yaklaşık 2 yıldır sürdürülen çalışmada, Kurul’dan bir ize rastlanmaması üzerine polis, cinayet şüphesiyle araştırmalarını tekrar başlattı.
 155 İHBARINDAN YOLA ÇIKILDI
 İstanbul Asayiş Şube Müdürlüğü (KBŞ) Kayıp Şahıslar Büro Amirliği ekipleri, 31 Mart 2012 günü Murat Kurul’un oturduğu mahalledeki tüm 155 ihbarlarını inceledi.
 İncelenen ihbarlardan, kocasından şiddet gördüğünü iddia edin bir kadının Küçükçekmece İlköğretim Okulu’nun bahçesinden yaptığı ihbar polisin dikkatini çekti. Polis ihbarı yapan Seval A.’yı araştırırken, özürlü bir çocuğu olan kadının, Murat Kurul ile görüşmeler yaptığı belirlendi.
 SORUŞTURMA DERİNLEŞTİRİLDİ
 Polisin bu görüşmeleri tespit etmesi üzerine soruşturma derinleştirildi. Seval A.’yı gözaltına alan polis, şüpheli kadının ifadesine başvurdu. Seval A.'nın ifadesi doğrultusunda kocası Mustafa A., babası Süleyman A., kardeşi Eyüp A. diğer kardeşi Ömer A. da gözaltına alındı. Şüphelilerin ifadeleriyle olay aydınlatıldı.
 İddiaya göre, Seval A. , berber Murat Kurul ile oğlunu götürdüğü rehabilitasyon merkezinde tanıştı. Engelli çocuklara yardım etmek için rehabilitasyon merkezine gittiği iddia edilen Murat Kurul ile Seval A. arasında bir yakınlaşma oldu.
 MURAT KURUL İLE KARISINI BASTI
 İddiaya göre, aralarındaki yakınlaşma, ilişkiye dönüşen Seval A. ve Murat Kurul 31 Mart 2011 tarihinde Seval A.’nın evinde sabahladı. Murat Kurul, Seval A.’nın kocası Mustafa A.’nın balığa gitmesi nedeniyle sabaha kadar evde kaldı. Karısına uzak bir yere balığa gideceğini ve öğlen döneceğini söyleyen Mustafa A. vazgeçip sabah saat 05.00 sıralarında evine dönünce karısı ve Murat Kurul’u aynı odada yakaladı. Bunun üzerine Murat Kurul’u dövmeye başladı. Bu sırada karısı Seval A. evden kaçtı.
 KAYIN PEDERİ VE KAYINBİRADERLERİNİ ÇAĞIRDI
 Mustafa A., kendisinin de tıraş olduğu berber Murat Kurul’un el ve ayaklarını bağlayarak, kayınpederini aradı. Kayınpeder Süleyman A. 2 oğlu ve karısıyla kızının evine geldi. Damatlarının anlattıkları üzerine, 4 kişi plan yaptı. Şüpheliler bir gün sonra, Murat Kurul’u bir kamyonete bindirerek yola çıktı. Küçükçekmece Şahintepe’de bir göletin kenarına gelen şüpheliler, eli ve ayakları bağlı olan Murat Kurul’u gölete attı. 4 kişi Murat Kurul’un çırpınması nedeniyle batmadığını görünce bir süre bekledi. 4 kişi daha sonra ise olay yerinden ayrıldı.
 2 SAAT SONRA TEKRAR GÖLETE GİTTİLER
 Ancak 4 şüpheli, 2 saat sonra Murat Kurul’un öldüğünden emin olmak için tekrar gölete gittiler. Ancak Kurul’un halen suyun yüzeyinde olduğunu gördüler. Bunun üzerine, Kurul’u sudan çıkararak ayağına taş bağlayıp tekrar gölete attılar.
 KARISINI AFFETTİ
 Edinilen bilgiye göre, Mustafa A. yaşanan olay sonrası özürlü çocuğu nedeniyle karısını affetti. Çiftin olay sonrası bir çocuklarının daha olduğu öğrenildi.
 ARAMALAR DEVAM EDİYOR
 Şüphelilerin verdiği ifade doğrultusunda balık adamlar Şahintepe’deki gölette arama başlattı. Dün başlayan aramalar hava şartları nedeniyle bugün yarıda kaldı. Havanın düzelmesiyle Kurul'un cesedini arama çalışmalarına devam edileceği öğrenildi.
 ADLİYEYE SEVK EDİLDİLER
 Emniyetteki işlemleri tamamlanan Seval A., kocası Mustafa A., babası Süleyman A., kardeşi Eyüp A. diğer kardeşi Ömer A. Küçükçekmece Adliyesi'ne sevk edildi. Seval A.’nın annesi Ayşe A.’nın ise cinayet sonrası delilleri karatma şüphesiyle tutuksuz yargılanacağı öğrenildi.