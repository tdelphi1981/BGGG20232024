Filiz Akın öğrencilere çanta dağıttı
Bursa'da, Milli Eğitim Müdürlüğü ve bir alışveriş merkezinin yürüttüğü kampanya kapsamında alınan çantalar, sinema sanatçısı Filiz Akın tarafından ihtiyaç sahibi öğrencilere dağıtıldı. Carrefour Bursa Alışveriş Merkezi'nde, Bursa İl Milli Eğitim Müdürlüğü işbirliği ile yürütülen "Eğitime Destek Kampanyası" devam ediyor. Proje kapsamında mağazalardan 100 TL ve üzeri alışveriş yapanlar, Bursa'daki okulların ihtiyaç sahibi öğrencilerine sırt çantası bağışında bulundular. 

Sosyal sorumluluk projesine destek veren Türk sinemasının unutulmaz oyuncularından Filiz Akın, geçen hafta alışveriş merkezinde kampanyaya destek verdikten sonra dün alınan çantaların dağıtım törenine de katıldı. 

Alışveriş merkezinde düzenlenen törene Bursa İl Milli Eğitim Müdürü Atilla Gülsar da hazır bulundu. Orhangazi Atatürk İlköğretim Okulu'ndaki 50 çocuğa çantalarını teslim eden Filiz Akın, öğrencilerden ve hayranlarından büyük ilgi gördü. 

Projeyi gerçekleştirenlere teşekkür eden Akın, bu tür kampanyalara her zaman destek vereceğini belirterek, Bursa'yı ve Bursalıları çok sevdiğini söyledi. Çocukların yeni yılını kutlayan Akın, "Bursa benim için çok özel. Tabii ki Zeki Müren'i de unutmak mümkün değil. Nur içinde yatsın. Çok büyük bir sanatçıydı" dedi. 

Kampanyada toplanan 4 bin çantanın bir hafta içinde çeşitli okullardaki ihtiyaç sahibi öğrencilere dağıtılacağı öğrenildi.