'Güle' güle büyük usta
Piyano son kez sahnede... Hayata gözlerini yuman Ferdi Özbeğen'i dostları, sevenleri uğurladı. Manevi oğlu Hilmi Özbeğen'in sözleri yürek burktu: Durumunun kötü olduğunu kimse bilmesin istedi. Öldüğünde de yüzünde kocaman bir gülümseme vardı
  
 Geçen pazartesi günü solunum yetmezliği nedeniyle hayatını kaybeden, Türk Müziği'nin kilometre taşlarından Ferdi Özbeğen (72) dün düzenlenen törenle son yolculuğuna uğurlandı. 12 yıl boyunca kanserle de mücadele eden Özbeğen, Levent'teki Afet Yolal Camisi'nde öğle vakti kılınan cenaze namazının ardından Ulus mezarlığında toprağa verildi. Sanatçı için ilk tören sabah 10.00 'da Cemal Reşit Rey Konser Salonu'nda yapıldı. 
 SON KEZ SAHNEDE
 Sahneye Ferdi Özbeğen'in piyanosunun konulduğu törene, sanatçının manevi oğlu Hilmi Özbeğen ve yeğeni Hasan Özbeğen başta olmak üzere sanat camiasından birçok ünlü isim katıldı. Törende, Fedon, Sezen Cumhur Önal, Mustafa Alabora, Coşkun Sabah, Nil Burak, yazar Ali Rıza Türker, Fatih Ürek ve Coşkun Sabah kısa birer konuşma yaptı. 
 KİMSE BİLMESİN İSTEDİ 
 Ayakta durmakta güçlük çeken Hilmi Özbeğen, gazetecilere açıklamada bulunamadı. Özbeğen'in dostlarıyla paylaştığı şu sözler ise yürek burktu: Son anına kadar kimseye kötü birşey söylememi istemedi. 'Sağlıklı olduğumu anlatın. Kimse ne durumda olduğumu bilmesin' diyordu. Öldüğünde de yüzünde kocaman bir gülümseme vardı. Bu adam böyle gülerek gitti...
 Olcal ÜNAL SERT
 Kimine baba kimine kardeş kimine yoldaş
 Sezen Aksu: Çok önemli bir sanatçıydı. Birer birer gidiyorlar hep... Allah rahmet eylesin...
 Orhan Gencebay: Taverna tarzının öncüsüydü, kendine has bir tür oluşturdu. Kendisini son olarak ziyaret edemedim, bunun üzüntüsünü yaşıyorum. 
 Selami Şahin: Çok önemli bir ismi kaybettik. Ona, 'İyileştiğinde sana albüm yapacağım. Bütün şarkılarım sana feda olsun' demiştim. 'İyileşince seni arayacağım' dedi, kısmet olmadı...
 Coşkun Sabah: Ferdi arkadaşımı 1976 yılında tanıdım, 1980'de ona rakip oldum. Bu büyük rekabetti büyük bir dostluğu da doğurdu. Nezaketinden, kalitesinden etkilendim. O benim nezaket hocam oldu.
 Adnan Şenses: Müziğe reform getirmişti. Çok değerli bir müzisyendi. Yeri dolmaz. Yaprak dökümü başladı sanat camiasında. Hepimizin başı sağolsun...
 Ali Kocatepe: Ferdi Özbeğen hem Türk müziğinde çok önemli bir isimdi hem de centilmendi. İzmir'de sokaklarımız yanyanaydı. Lise sonda bando şefiydi, yürüyüşlerde en önde olurdu. Gazeteciliğe başladığımda ilk röportajımı da onunla yaptım. O günkü fotoğrafımızı hala saklarım. 
 Selçuk Ural: Kimse kanser olduğunu bilmeden önce biz evine gittik. Bir takım projeler yapacaktık. Ama kabul etmedi. Kimseye o halde görünmek istemedi, içine kapandı. Mekanı cennet olsun... 
 Fatih Ürek: Benim için baba gibiydi, kardeş gibiydi ondan çok şey öğrendim. 
 Nil Burak: Ferdi can dostumdu. Aynı plak şirketinde çalıştık. Hep kandırdı bizi, son gün bile... Onun şarkılarını hiçbir zaman unutmayacağız.
 Bengü: Onunla düet yapma şansına eriştim. Üç yaşımdan beri şarkılarını dinlerdim.
 'İki kültürün çocuğuydu'
 l Cenazeye, CHP Genel Başkanı Kemal Kılıçdaroğlu, İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, Beşiktaş Belediye Başkanı İsmail Ünal ve Şişli Belediye Başkanı Mustafa Sarıgül çelenk gönderdi.
 l Törende hazır bulunan Mustafa Alabora usta sanatçı için, "Şarkılarıyla Türkiye'ye sevgi ve kardeşlik aşıladı. O iki tane kadim kültürün, iki tane kadim ırkın çocuğuydu. Annesi Ermeni, babası Kürt'tü. Onun vefatı, Türkiye'deki kardeşliğin, dostluğun yeniden canlanmasını sağlar umarım" dedi.
 l Cemal Reşit Rey'deki törende gözyaşlarına hakim olamayan Fedon da duygularını şöyle ifade etti: 'Bu salon tıklım tıklım dolmalıydı' deniliyor ama Ferdi'nin buradaki arkadaşlarının her biri 10 kişi eder.