Patlayan lastiği değiştirirken canından oldu
Denizli’de otomobilinin lastiğini değiştirmeye çalışan bir kişi otomobilin çarpması sonucu hayatını kaybetti, 4 kişi de yaralandı.
 Kaza dün sabaha karşı saat 04.30 sıralarında meydana geldi. Pamukkale’den Denizli’ye seyreden 23 yaşındaki Mustafa Ülger 35 SK 579 plakalı otomobilinin lastiği patlayınca arkadaşından yardım istedi.
 Yardım için gelen Hasan Yel, 20 AHM 81 plakalı otomobilini arkadaşı Mustafa Ülger’in otomobilinin arkasına çekti. Bu esnada Denizli’ye gelen Salih Erçelik idaresindeki 20 R 6833 plakalı otomobil, park halindeki 20 AHM 81 plakalı otomobile ve lastiği değiştirmeye çalışan Mustafa Ülger’e çarptı. Otomobil yol kenarındaki kanala devrildi. Ülger olay yerinde hayatını kaybederken, yol kenarına devrilen 20 AHM 81 plakalı otomobilin içinde bulunan Leyla Dev, Zeliha Demirci, Salih Erçelik ve Nail Gökçe yaralandı. Yaralılar 112 Acil servis ekiplerince Denizli’deki çeşitli hastanelere kaldırıldı.
 Hacı SELAMOĞLU/DENİZLİ
  