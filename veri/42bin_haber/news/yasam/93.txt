Anaokulu inşaatında kemikler çıktı
Bilecik'te bir anaokulu inşaatının temel kazısında insan kemiklerine rastlandı. Daha önce mezarlığın bulunduğu belirtilen mahallede oturanlar kemikler toplanırken belediye ekiplerine yardım etti.
 Bozüyük ilçesi Tekke Mahallesi'nde Şehir Zafer İpek Anadolu Lisesi bahçesinde anaokulu için temel kazılırken çok sayıda insan kemiği ve kafatası ortaya çıktı.
 Park ve Bahçeler Müdürlüğü yetkilisi Ercan Kocagöbek, anaokulu inşaatının yapıldığı alanın Osmanlı döneminde mezarlık olduğunu ve yapılan kazıda çıkan insan kemiklerinin toplanarak belediye mezarlığına defnedileceğini söyledi.
 Aynı bölgeye daha önce lise yapılırken de bazı mezarların bölgeden alınarak mezarlığa defnedildiğini anlatan Kocagöbek, ''Kazıda çıkan mezarlar ise günümüzde yakını kalmamış kişilere ait olan mezarlar. Biz kemiklerin bulunduğundan haberdar olduk. Belediye Başkanımızın talimatıyla olaya el koyduk. Şimdi bütün kemikleri toplayıp belediye mezarlığına götürerek, din görevlimizle defnedeceğiz. Anaokulu inşaatı bitene kadar da dışarıda bir tek kemik parçası bırakmayacağız. Hepsini tek tek toplayarak kabristanlara defnedeceğiz" dedi.
 'OPERATÖR KORKUP KAÇTI'
 Kazıyı gerçekleştiren kepçe operatör Ünal Çelikbilek de kendisinden önce kazıyı gerçekleştiren operatörün insan kemiklerini görünce korkarak kaçtığını öne sürdü.
 Kendisinin korkmadığını belirten Çelikbilek, “En sonunda gideceğimiz yer orası''  diye konuştu.
 VATANDAŞLAR DA KEMİK TOPLADI
 Öte yandan, mahalleliler de belediye yetkililerinin kemik toplamasına yardım etti.
 Savcılık kazı çalışmalarını durdurdu
          
 Bilecik'in Bozüyük ilçesinde, bir anaokulu inşaatının temel kazısında insan kemiklerine rastlanması üzerine savcılık kazı çalışmalarını durdurdu.
          
 Şehit Zafer İpek Anadolu Lisesi bahçesinde yapılan anaokulu inşaatı temel kazısı sırasında çok sayıda insan kemiği ve kafatasına rastlanılmasının ardından Cumhuriyet savcısının talimatıyla kazı çalışmaları sonlandırıldı.
         
 Cumhuriyet savcısının olay yerinde incelemesinin ardından olay yeri inceleme ekipleri, özel poşetlere koyduğu kemik parçalarını muhafaza altına aldı. Öte yandan Bilecik'ten gelecek arkeologların inceleme yapacağı öğrenildi.
         
  