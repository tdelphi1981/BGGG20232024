Ümit Besen: "Mazimi kaybettim"
Sanatçı Ümit Besen, Ferdi Özbeğen'in vefatı nedeniyle çok üzgün olduğunu belirterek, "Mazimi kaybettim, o benim mazimdi" dedi. Özbeğen'in yaşamını yitirdiği Okmeydanı Eğitim ve Araştırma Hastanesi'ne gelerek yetkililerden bilgi alan sanatçılar Ümit Besen, Coşkun Sabah ve Selami Şahin, hastane çıkışında gazetecilere açıklama yaptı.

Üzgün olduğu gözlenen Ümit Besen, kendisinin Özbeğen'e "Sen olmasaydın ben de müzik dünyasında olmazdım" dediğini anlatarak, "Gerçekten çok üzgünüm. Mazimi kaybettim, o benim mazimdi. 80'li yıllarda tatlı bir rekabet içindeydik. Ama birbirimize hiçbir zaman saygı ve sevgi seviyesinde kötü bir davranışta bulunmadık" diye konuştu.

Coşkun Sabah da Özbeğen'in çok iyi bir arkadaşı olduğunu ve ondan çok şey öğrendiğini belirterek, şunları söyledi:

"Ferdi Özbeğen benim can dostumdu. Çok tatlı bir rekabet yapıyorduk. En son 4-5 ay önce gördüm. Yani çok üzüntülüyüm. Üzüntümü nasıl ifade edebilirim? Çok özel ve kibar bir insandı. Ona çok şey borçluyum. Hepimizin başı sağolsun. Ferdi Özbeğen benim çok bestemi albümlerinde okudu. İlk konserimde Ferdi Özbeğen'i anacağım. Yeri dolmayacak bir insandı. Başımız sağolsun."

Selami Şahin ise Özbeğen'le 45 yıllık dostlukları olduğunu kaydederek, "Üzülmemek elde değil. O zamanlarda albüm bile yapmamıştı. Kalbi ve ruhu çok güzeldi. Nedense 2012 ve 2013 yılında birçok sanatçıyı kaybettik. Onun yeri dolmaz" ifadelerini kullandı.

Şahin, yüreğinin sızladığını ifade ederek, "Bugün gündüz uğradım. 'İnşallah iyi olur' diye duamızı ettik. Ama kısmet, kader..." dedi.

Özbeğen'le sık sık telefonda konuştuğunu dile getiren Şahin, Özbeğen'in kendisine "Bu durumda beni kimsenin görmesini istemiyorum" dediğini aktardı.