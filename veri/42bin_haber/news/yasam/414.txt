Sokak ortasında eşini 15 yerinden bıçakladı
KONYA'da 1 çocuk annesi 23 yaşındaki İlknur K., iddiaya göre eğlence dönüşü sokakta tartıştığı eşi 30 yaşındaki Yavuz K. tarafından biri başından olmak üzere 15 yerinden bıçaklandı. Kanlar içinde kalan genç kadın ambulansla hastaneye kaldırılırken, polis kaçan Yavuz K.'nin yakalanması için çalışma başlattı.
 Olay, bugün saat 04.00 sıralarında Meram İlçesi Sahipata Mahallesi Sırçalı Mescit Sokak'ta meydana geldi. İlknur K., eşi Yavuz K. ile birlikte taksiyle bir eğlence merkezinden döndü. Evlerine girmek için taksiden inen çift belirlenemeyen nedenle tartıştı. Tartışma sırasında eşine önce tokat atan Yavuz K., daha sonra yanında taşıdığı bıçağı defalarca vücuduna sapladı. 1'i başından olmak üzere vücudunun 15 yerinden aldığı bıçak darbeleriyle kanlar içinde yere yığılan genç kadın, çevredekiler tarafından çağrılan ambulansla Meram Eğitim Uygulama ve Araştırma Hastanesi'ne kaldırıldı. Polise, ''Eşim beni öldü sanıp kaçtı'' diyen ve hastanede yoğun bakım ünitesinde tedavi altına alınan İlknur K.'nin hayati tehlikesinin devam ettiği belirtildi.
 
 Polis, taksiyle kaçan Yavuz K.'nin yakalanması için çalışma başlattı.
 
 Olayla ilgili soruşturma sürüyor. 
  