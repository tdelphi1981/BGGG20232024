KTÜ'den ODTÜ olayları açıklaması
KARADENİZ Teknik Üniversitesi (KTÜ) Senatosu, ODTÜ'de yaşanan olaylar nedeniyle bir duyuru yayınladı.
 Duyuruda, ODTÜ yerleşkesinde meydana gelen olayların demokratik hak ve özgürlüklerin kullanılması sınırlarını aştığı, devlet büyüklerinin şahsiyetlerini hedef aldığı ifade edildi, "Kamu düzenini bozmaya yönelik her türlü eylemi de kınıyoruz" denildi.
 KTÜ Senatosu'nun "Kamuoyuna duyuru" başlığıyla yaptığı açıklamada şu görüşlere yer verildi:
 "Türk mühendis ve bilim adamlarının beyin gücünün eseri olarak üretilen Türkiye'nin yüksek çözünürlüklü ilk yerli keşif uydusu olan GÖKTÜRK-2'nin başarıyla yörüngeye oturtulmasını, Atatürk'ün işaret ettiği "İstikbal Göklerdedir" hedefiyle uyumlu olarak, ülkemizin bölgesel bir güç konumundan küresel bir güç konumuna dönüşüm sürecinde önemli bir mihenk taşı olarak görüyor ve bundan gurur duyuyoruz.
 18 Aralık 2012 tarihinde GÖKTÜRK 2 uydusunun uzaya gönderilmesi töreni esnasında ODTÜ yerleşkesinde meydana gelen, demokratik hak ve özgürlüklerin kullanılması sınırlarını aşan ve devlet büyüklerimizin yüksek şahsiyetlerini hedef alan bu müessif olaylar küresel aktörlerin ülkemiz aleyhindeki emellerine hizmet etmiştir.
 Karadeniz Teknik Üniversitesi olarak ülkemizin huzur, güven ve barış içerisinde geleceğe yürüyüşüne katkı yapan her projeyi takdir ediyor ve destekliyoruz. Böylesi gurur verici gelişmelerin heyecanını yaşarken, kamu düzenini bozmaya yönelik her türlü eylemi de kınıyoruz. Bu vesileyle bir bilim kurumu olarak toplumumuzun tüm kesimlerini sorumluluklarını yerine getirmeye ve barış ortamını tesis etmede yüksek duyarlılığa davet ediyoruz."