Turistin başı taşla belada!
Side'de bulduğu taşı ülkesine götürmek isteyen Rus bilgisayar uzmanı Sergey Brayko'nun kaçakçılıkla suçlandığı dava karara bağlandı. Rus turist, 5 yıl hapse mahkum edildi
 Mustafa KOZAK/ ANTALYA
 Rus turistin taş davası... Tatil yapmak için Side'ye gelen Rus bilgisayar uzmanı Sergey Brayko, Antalya Havalimanı'ndan ülkesine dönmek için uçağına binmek isterken bavulunda bir mermer parçası bulundu. Hakkında tarihi eser kaçakçılığı yapmaktan dava açılan Sergey Brayko, taşın tarihi eser niteliğine olduğunu bilmediğini savundu.
 OĞLUMA GÖTÜRÜYORDUM
 POLİSE verdiği ifadesinde oğlunun taş koleksiyonu olduğunu belirten Brayko, 'Oğlum dünyanın her yerinden taş topluyor. Ben de tatile geldiğim Side'de dolaşırken gördüğüm bir taşı oğluma götürmek üzere almıştım' dedi. Bilirkişi ve müze tarafından yapılan incelemede taşın hellenistik döneme ait bir mermer parçasına ait olabileceğine karar verildi. 
 BENZERİ ÇOK
 ANTALYA 2'nci Ağır Ceza Mahkemesi'nde görülen davanın karar duruşmasında Brayko'ya 5 yıl hapis cezası verildi. Ancak suç teşebbüs aşamasında kaldığı için ceza 1 yıl 15 güne düşürüldü. Bu da 5 yıl süreyle ertelendi. Öte yandan yılda ortalama 10-15 civarında valizindeki taştan dolayı tatile gelen turistler hakkında dava açıldığı belirtildi.
 Ruslar bir adım önde
 ANTALYA'YA gelen turist sayısında yıllardır ilk sırada olan Almanlar, tahtı Ruslara bıraktı. Ocak- ekim döneminde gelen turistin yüzde 27.62'sini Ruslar oluştururken, Almanlar yüzde 26.83'te kaldı. 
 İL Kültür ve Turizm Müdürlüğü'nün istatistiklerine göre, Antalya'ya 10 aylık dönemde 10 milyon 289 bin 345 turist geldi. Geçen yıl aynı dönemde 10 milyon 440 bin 391 turist geldiği hatırlatıldı. Bu yıl gelen turistlerin 2 milyon 735 bin 81'ini Ruslar, 2 milyon 657 bin 144'ünü de Almanlar oluşturdu. Rus turistlerin oranı geçen yıla göre yüzde 1.34, Almanların oranı yüzde 4.06 oranında arttı. Rus ve Almanlardan sonra ise Hollanda, İngiltere, İsveç ve Ukraynalı turistlerin sayısı azaldı. (DHA)