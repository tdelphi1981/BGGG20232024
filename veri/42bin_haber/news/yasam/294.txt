'Kızlarınızı parkta bulduk'
14 yaşındaki kıza tecavüze 90'ar yıl hapis istemi
 ADANA'da 14 yaşındaki N.A. ile aynı yaştaki İ.G.'ye ıssız yerde cinsel istismarda bulunup, sonra da ailelerine 'Kızlarınızı parkta bulduk' diyerek teslim ettikleri ileri sürülen 4'ü tutuklu 6 sanık hakkında 33 yıldan 90'ar yıla kadar hapis cezası istemiyle dava açıldı.
 Olay, merkez Seyhan İlçesi Şehit Duran Mahallesi'nde, 19 Kasım 2012 günü meydana geldi. İddiaya göre N.A. ile erkek arkadaşı 17 yaşındaki Ö.Ö., yanlarında N.A.'nın kız arkadaşı İ.G. ile saat 20.00'da Şehit Duran Parkı'nda buluşup, Seyhan Nehri kıyısına yürüdü. Bir süre yürüyen gençlerin yanına aynı mahallede oturan 19 yaşındaki U.U., 18 yaşındaki S.Ç., 23 yaşındaki B.F.E. ile 19 yaşındaki Ş.Y. de geldi.
 CEP TELEFONLARINA EL KOYDULAR
 İddiaya göre sanıklardan B.F.E., kızlardan N.A.'yı "Ben sana benim kız kardeşimle gezmeyeceksin demedim mi? Şimdi size ceza vereceğim" diyerek cep telefonlarını aldı. Telefonlardaki mesajları okuduktan sonra da kapattı. Sonra da hep birlikte nehir kenarındaki 'İt Adası' denilen ıssız yere gittiler. Burada S.Ç. ile U.U. kızlardan N.A.'ya cinsel istismarda bulundu.
 Bir süre sonra da birlikte buradan ayrılmaya karar veren şüpheliler ile mağdur kızlar, yoldan geçen bir kamyoneti durdurup bindi. Kamyonetle Havutlu civarındaki portakal bahçesinde şüpheliler, kızları kamyonetin sürücüsü 20 yaşındaki A.A. ve yanındaki 25 yaşındaki M.K. ile para karşılığı birlikte olmaya zorladı. Şüphelilerin tehdidiyle, A.A. ile M.K. kızlardan N.A.'ya cinsel istismarda bulundu. Ayrıca S.Ç. de İ.G.'nin kolunu tutup, yanağından öptü.
 PARKA GETİRİP BIRAKTILAR, AİLELERİNE HABER VERDİLER
 Sabah saatlerinde mahalleye dönen şüpheliler, kızların telefonlarını iade etti. Sonra da kızların ailelerine 'Kızlarınızı parkta bulduk" diye haber verdi.
 Kızlardan N.A. yaşadıklarını önce halasına, sonra da birlikte gittikleri Çocuk Şube Müdürlüğü'ndeki polislere anlattı. Kızların ifadelerinin ardından çalışma başlatan polis, tecavüz şüphelilerini yakaladı. Suçlamaları kabul etmeyen şüphelilerden 4'ü tutuklandı.
 6 SANIK İÇİN DAVA AÇILDI
 Soruşturmasını tamamlayan Cumhuriyet Savcısı, sanıklar hakkında 5'inci Ağır Ceza Mahkemesi'ne 'kişiyi hürriyetinden yoksun kılma, yağma, cinsel istismar ve bu suça yardım ile fuhuş yaptırma' suçlarından dava açtı. Sanıklar hakkında 33 yıldan 90'ar yıla kadar hapis cezası istedi.
 Suçlamaları kabul etmeyen sanıkların yargılanmasına önümüzdeki günlerde başlanacak.
 Yaşı küçük olduğu için dosyası ayrılan Ö.Ö. hakkındaki soruşturmanın ise sürdüğü bildirildi. DHA