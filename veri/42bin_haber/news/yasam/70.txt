Simavlı depremzededen konut zammına isyan
KÜTAHYA Simav'da depremzedelerden tepki...
 Afet konutlarının tesliminden sonra fiyatlara 2 ila 12 bin lira arasında zam gelmesine isyan eden depremzedeler 'Bize yapılan ayrımcılık' dediler. 
 Depremin ardından Muradınlar Mahallesi'nde TOKİ tarafından 928 kalıcı konut, 67 - 88 bin liranın 20 yılda ödenmesi koşuluyla hak sahiplerine teslim edildi. Kısa bir süre sonra 'yanlış hesaplama yapıldığı' ileri sürülerek ödenecek paranın 2 bin ila 12 bin lira arasında artırıldığı duyuruldu.
 MHP Kütahya Milletvekili Alim Işık da konuyu TBMM gündemine taşıdı. Simav Afetzedeler Sözcüsü İsmet Ataklı şunları söyledi: Simavlı afetzedenin günahı ne. Van'da konutlara fiyat bile belirlenmedi. Bizde konutlara zam yapıldı. Zaten insanlar işinden gücünden olmuştu. Yaralarımızı yeni sarıyoruz. Bizim dairemize 78 bin lira ödeyecekken bu rakam 81 bin 500 liraya çıktı. Kış geliyor. Diğer deprem bölgelerinde kömür yardımı varken bize bu bile yapılmıyor. Bir an önce devlet büyüklerimizin Simav'a sahip çıkmasını istiyoruz.
 Simavlı depremzedeler geçtiğimiz günlerde TOKİ'nin zam uygulamasını anahtar bırakarak protesto etmişti.
 AKŞAM / KÜTAHYA