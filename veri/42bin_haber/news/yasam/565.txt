510 bin liralık vurgunu dövizci önledi
Adana'da bir döviz bürosu sahibinin dikkati sayesinde, Gaziantep'teki bir kamu kuruluşunun 510 bin 410 lirasının dolandırılması son anda önlendi.
 Döviz bürosu sahibi Cuma Tepe'yi telefonla arayan kimliği belirsiz bir kişi, kendisini Gaziantep'teki kamu kuruluşunun avukatı olarak tanıtıp, "İcra dairesine acil para yatıracağım, şirketinizin banka hesabına havale çıkartacağız. Bu parayı euro olarak acil istiyorum" dedi. Cuma Tepe, 5 dakika kadar sonra hesabına 510 bin 410 lira yatırıldığını görüp, bu paranın döviz karşılığı olarak 213 bin euroyu hazırladı. Kısa süre sonra kimliği belirsiz bir kişi kendisini 'Avukat Yaşar'ın gönderdiğini' söyleyip, dövizi teslim almaya geldi.
 KİMLİK FOTOKOPİSİNİN 'ÇOK KOYU' OLMASINDAN ŞÜPHELENDİ
 Parayı almaya gelen kişinin çok koyu çekilmiş kimlik fotokopisi vermesi üzerine şüphelenen Cuma Tepe, parayı havale eden banka şubesini aradı. Kamu kuruluşu ile banka görevlileri arasında yapılan görüşmede 510 bin 410 lira için havale emrindeki imzaların taklit olduğu saptandı. Cuma Tepe'den ödeme yapmaması istendi. Tedirgin olan kimliği belirsiz kişi de parayı almadan çıkıp kaçtı. Polis, güvenlik kamerasına eşkali yansıyan şüphelinin yakalanması için çalışma başlattı.
 PARA KAMU KURULUŞUNA İADE EDİLDİ
 Kendi dikkati ve çabasıyla kamu kuruluşunun dolandırılmasını önleyen Cuma Tepe şunları söyledi:
 "Normal şartlarda hesabıma gelen parayı alıp, vatandaşın istediği dövizi ödeyebilirdim. Banka bu işlemi yaparken kurum yetkilisinin verdiği imza sirkülerini incelemiş, usulsüzlüğü fark etmemiş. Ama ben durumdan şüphelenip ısrarcı davranınca dolandırıcılık olayı ortaya çıktı. Kurumun Yaşar adında bir avukatı olmadığını öğrendik. Şimdi o para kamu kurumunun kasasına geri döndü."
  