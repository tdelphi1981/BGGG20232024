Kar siperleri, bu kış sürücülere rahat nefes aldıracak
Erzurum'da önceki kış mevsimlerinde etkili olan tipi nedeniyle yolların kapanmasını önlemek amacıyla yapımına başlanılan 'kar siperi' uygulamasının olumlu sonuç vermesi üzerine Karayolları Bölge Müdürlüğü, söz konusu uygulamayı hızlandırdı.
 Şiddetli ve uzun kış mevsiminin yaşandığı Doğu Anadolu Bölgesi'nde ve Erzurum'da şehirlerarası karayolları sık sık tipi nedeniyle ulaşıma kapanıyordu. Karayolları 12. Erzurum Bölge Müdürlüğü, Erzurum ve Ağrı'da kar siperi uygulaması başlattı. Karayolları Bölge Müdürü Şenol Altıok, çelik tel üzerine PVC ile oluşturulan kar siperleri sayesinde geçen kış dağ yamaçlarındaki yolların tipi nedeniyle kapanmasının yüzde 30 önüne geçildiğini ifade etti.
 Altıok, çoğunluğunu Ağrı- Erzurum, Erzurum- Bingöl güzergahı olmak üzere yaz mevsiminde 10 kilometre uzunluğunda yamaç ve yüksek kesimlerdeki yol kenarlarına kar siperleri diktiklerini kaydetti. Altıok, gelecek yıl da 20 kilometre uzunluğunda İspir ve Ağrı istikametinde kar siperleri yapmayı planladıklarını anlattı.
 Söz konusu siperinin maliyetinin düşük olması nedeniyle karla mücadelede kar siperlerini tercih ettiklerine işaret eden Karayolları Bölge Müdürü,"Bölgemizde kış mevsimi uzun, şiddetli ve bol kar yağışlı geçmekte. Bu da karayollarında sıkıntılara yol açmakta. Dağ yamaçlarında ya da yüksek rakımlı tepelerdeki yollarımız tipi ve rüzgar nedeniyle sıklıkla kapanmakta. Kar yağmadığı zamanlarda bile tipi nedeniyle araç trafiğinde aksamalar yaşanabilmekte. Kar siperleri sayesinde yollarımızın önemli ölçüde kapanmasının önüne geçtik. Bu da karla mücadelede hem etkili olmamıza hem de ekonomim olarak kar etmemize neden oldu. Kar siperlerinin uzunlukları bulundukları bölgenin rüzgar durumuna göre15 kilometreye kadar uzanabiliyor." diye konuştu.
 Altıok, PVC üzerine tel örgülerin monte edildiği ve jaluzi perde mantığıyla dizayn edilen kar siperlerinin metre maliyetinin ise 150 lira olduğunu sözlerine ekledi.
 CİHAN
  