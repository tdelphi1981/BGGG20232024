Yola çıkan eşek kazaya neden oldu!
MUĞLA'nın Bodrum İlçesi'nde aniden yola çıkan eşeğe çarpan otomobildeki 4 kişi hafif yaralanırken, eşek telef oldu.
 Kaza, Bodrum İlçesi Torba Kavşağı yakınlarında dün akşam saatlerinde meydana geldi. Bodrum'dan Antalya'ya gitmek üzere yönetimindeki 07 FBG 21 plakalı otomobille yola çıkan turizmci 42 yaşındaki Sinan Gül, Torba Kavşağı yakınlarında aniden yola fırlayan başıboş bir eşeğe çarptı. Çarpmanın etkisiyle otomobilin ön kısmında maddi hasar oluşurken, araçta bulunan 4 kişi hafif yaralandı. Metrelerce sürüklenen eşek ise telef oldu.
 Bir süre kazanın şokunu üzerinden atamayan otomobil sürücüsü Sinan Gül, "Otomobilde 4 kişiydik. işimiz bitince Antalya'ya dönmek üzere yola çıktık. Karanlıkta aniden yola fırlayan eşeğe çarptım. Direksiyonu güçlükle kontrol edebildim. Bu yol kenarları telle çevrilmeli, hayvanların yola çıkışı engellenmeli" dedi.
 Polis kazayla ilgili soruşturma başlattı. DHA