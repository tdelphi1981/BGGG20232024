Bıçaklı kavga: 1 ölü, 1 yaralı
MUĞLA'nın Fethiye İlçesi'nde birahane girişinde çıkan bıçaklı kavgada 32 yaşındaki Mehmet Uca hayatını kaybeti, arkadaşı 31 yaşındaki Durmuş Onay Arslan ağır yaralandı. Gözaltına alınan birahane sahibi 49 yaşındaki Ahmet K., suçlamaları kabul etmedi.
 Olay, dün saat 22.00 sıralarında Tuzla Mahallesi Mustafa Kemal Bulvarı'ndaki 'Efes Rüyası' adlı birahanede meydana geldi. Yakın arkadaş olan Mehmet Uca ve Durmuş Onay Arslan, iddiaya göre aşırı alkolü olarak Ahmet K.'nın işlettiği birahaneye geldi. Ahmet K. aşırı alkollü oldukları gerekçesiyle iki arkadaşı birahaneye almak istemeyince tartışma çıktı. Mehmet Uca ve Durmuş Onay Arslan, sinirlendikleri Ahmet K.'yı yumruklarla darp etti. İş yerine girerek mutfaktan aldığı ekmek bıçağıyla dışarı çıkan Ahmet K., Mehmet Uca ve Durmuş Onay Arslan'a ardı ardına bıçak darbeleri indirdi. Durmuş Onay Arslan karın boşluğuna aldığı 5 bıçak darbesiyle ağır yaralanırken, Mehmet Uca göğsüne aldığı darbelerle olay yerinde yaşamını yitirdi. Ağır yaralı Durmuş Onay Aslan, ambulansla Fethiye Devlet Hastanesi'ne götürülerek ameliyata alındı.
 OLAY YERİNE GERİ DÖNÜNCE YAKALANDI
 Olay sonrası yürüyerek olay yerinden ayrıldığı kaydedilen Ahmet K.'nın yakalanması için polis ekipleri alarma geçti. Şüphelinin gidebileceği adresler kontrol edilirken, kaçma ihtimaline karşı şehir giriş çıkışlarında kimlik kontrolü yapıldı. Polis ekiplerinin her yerde aradığı şüpheli, Olay Yeri İnceleme ekiplerinin delil tespiti sırasında iş yerine dönünce gözaltına alındı. Fethiye Asayiş Büro Amirliği'ne götürülerek sorguya alınan Ahmet K. suçlamaları kabul etmedi. Ahmet K., işlemlerin ardından adliyeye sevk edildi.
  