Koruma altındaki 10 cüce fil ölü bulundu
Malezya'da türü tükenme tehlikesiyle karşı karşıya olduğu için koruma altına alınan 10 Borneo cüce filinin ölü bulunduğu bildirildi. Yetkililer, Borneo Adası'ndaki Sabah eyaletinde yer alan Gunung Rara Ormanları'nda bulunan fillerin zehirlendiğinden şüphelenildiğini açıkladı.

Fillerin yan yana bulunduğu, ölü annesini uyandırmaya çalışan 3 aylık yavru filin ise kurtarıldığı belirtildi.

Sabah Eyaleti Orman Bakanı Masidi Manjun, fillerin zehirlenip zehirlenmediğinin belirlenmesi için otopsi yapılacağını, otopsi sonucuna göre suçluların adalet karşısına çıkarılacağını söyledi.

Dünya Doğayı Koruma Vakfı (WWF), Borneo cüce fillerinin sayılarının hızla azaldığını ve doğada yaklaşık bin 500 cüce fil kaldığını tahmin ediyor.

Borneo Adası'ndaki Sabah eyaletinde yaşayan cüce filler, kocaman kulakları, uzun kuyrukları ve bebeksi yüzleri ile diğerlerinden ayırt ediliyor.