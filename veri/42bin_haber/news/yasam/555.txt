Manisa'da yangın!
Manisa'da, üç katlı binanın çatı katında henüz belirlenemeyen neden dolayı çıkan yangında 1 kişi yaralandı, 2 kişi dumandan etkilendi. Yangına giden itfaiye araçlarının arıza yaptığı, yangına zamanında müdahale edilemediği iddia edildi.
 Kuşlubahçe mahallesi 4230 numaralı sokakta 3 katlı binada henüz belirlenemeyen sebeple meydana gelen yangında, evde bulunan baba Halit Boztaş (56) baş ve kollarından yaralandı. Eşi Nimet ve kızı Müjgan Boztaş ise dumandan etkilendi. Yaralılar, olay yerine gelen 112 ambulansı ile Manisa Devlet Hastanesi'ne kaldırıldı.
 Halit Boztaş'ın oğlu Rasim Boztaş, yangını fark ettiklerinde itfaiyeye haber verdiklerini, zamanında gelen itfaiyenin müdahalede geç kaldığını iddia etti. Yangına müdahale için gelen ilk itfaiye aracının merdiveninin arıza yapıp açılmadığını öne süren Rasim Boztaş, olay yerine ikinci itfaiyenin çağrıldığını, onun da su hortumunun patlak olduğunu, yangına ancak üçüncü itfaiye aracıyla gecikmeli müdahale edildiğini belirtti.
 İtfaiye Müdürü Ali Gül ise, "Dahili merdivenle hortum döşendi, birinci merdiven açılmadı, tutukluk yaptı. Ama suyunu verdi, ikinci merdiven açıldı ve yangına müdahale edildi. Hortumun patlak olması gibi bir şey söz konusu değil. Makine tutukluk yapmış olabilir, ona katılıyorum, ama ikinci araba yangına müdahale etti" açıklamasını yaptı.
 Binada maddi hasara neden olan yangının çıkış nedeni ile ilgili soruşturma başlatıldı. Hastaneye kaldırılan yaralıların sağlık durumlarının iyi olduğu öğrenildi. 
  