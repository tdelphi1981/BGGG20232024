Kartal metrosu, Sabiha Gökçen'e İETT ile bağlandı
Her geçen gün artan yolcu sayısına paralel olarak, hızlı ve rahat ulaşım olanaklarıyla dikkat çeken Sabiha Gökçen Havalimanı’ndan; 17 Ağustos 2012 tarihinde hizmete açılan Kadıköy-Kartal metro hattına İETT KM22 numaralı belediye otobüsüyle ulaşım başladı.
 İstanbul Sabiha Gökçen Havalimanı’ndan Kadıköy-Kartal metrosunun Kartal istasyonuna, İETT KM22 nolu belediye otobüsüyle ulaşım sağlanmaya başlandı. İş günleri sabah saat 06.00′da seferlerine başlayan otobüsler, yarım saatte 1 sefer yaparak akşam saat 20.00′de seferlerini sonlandıracak. KM22 nolu İETT otobüslerinin gidiş yönü durakları; Sabiha Gökçen Havalimanı, Sabiha Gökçen Nizamiye, Kaynarca, Pendik E-5 Köprüsü, Kartal Metro İstasyonu (E-5 Köprüsü), Soğanlık İski, Cevizli Köprüsü ve Cevizli Peronlar olarak belirlendi.
 Bilindiği gibi, Başbakan Sayın Recep Tayyip Erdoğan tarafından 17 Ağustos 2012 tarihinde hizmete açılan ve Kadıköy Kartal arası ulaşım süresini 32 dakikaya indiren Kadıköy-Kartal metro hattının, İstanbul Sabiha Gökçen Havalimanı’na uzatılmasına yönelik proje çalışmaları da devam ediyor. Kaynarca üzerinden yapılacak metro bağlantısı tamamlandığında ve havalimanı metro istasyonu hizmete girdiğinde; Sabiha Gökçen Havalimanı, metronun yanı sıra Marmaray ile de birleşmiş olacak.
  