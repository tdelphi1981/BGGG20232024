Panik butonu da koruyamadı!
'Panik butonu' çözüm olmadı. Şiddet gördüğü için boşanma davası açan ve butonla 'korunan' Mehtap Civelek, eşinin kurşunlarıyla can verdi
 ULAŞ TEKİN / KOCAELİ
 ile ve Sosyal Politikalar Bakanlığı'nın son yıllarda çığ gibi büyüyen aile içi şiddeti önlemek için kadınlara dağıttığı 'panik butonu' uygulaması da fayda etmedi. 
 GEBZE'DEKİ bir GSM firmasının çağrı merkezinde çalışan, Marmara Üniversitesi mezunu Mehtap Civelek, 5 yıl önce kaçarak evlendiği ilkokul mezunu şoför eşi Volkan Civelek'ten şiddet gördüğü gerekçesiyle boşanma davası açtı. Çiftin 4 yaşındaki kızı da annenin yanında kalmaya başladı. 
 EVE dönmesini isteyen eşinden sürekli ölüm tehditleri alan genç kadın, birkaç kez polise başvurarak koruma istedi. Bunun üzerine temmuz ayından itibaren Mehtap Civelek'e, 'panik butonu' adı verilen çağrı cihazı verildi.
 GEL CESEDİ AL
 17 Ocak'ta işyerinden erken ayrılan Mehtap Civelek'ten bir daha haber alınamadı. Genç kadının korkunç bir cinayete kurban gittiği ise bir telefonla ortaya çıktı. Eşi Volkan Civelek, kayınbiraderi İbrahim Bülbül'ü arayarak 'Dilovası'nda ormanlık alandayım. Gel kardeşinin cesedini al' dedi. Şoka giren ağabey derhal polisi aradı.
 İKİ GÜN ALIKOYDU
 HAREKETE geçen polis, genç kadının buluştuğu eşi tarafından iki gün geçirdikten sonra öldürüldüğünü belirledi. Katil kocanın, iki kurşunla vurduğu eşini önceki gün Gebze'de bir hastaneye getirip, görevlilere 'Ceset var' diyerek teslim ederek, kaçtığını tespit etti. Hastanede yaralı olduğu Mehtap Civelek tüm müdahalelere rağmen kurtarılamadı. 
 VOLKAN Civelek, kısa süre sonra yakalandı. Cinayeti itiraf eden Civelek çıkarıldığı mahkemece tutuklandı.
 Annesine de dinletmiş
 Genç kadının İstanbul'da yaşayan ablası Meryem Bülbül kardeşine mahkeme kararıyla panik butonu verildiğini belirtti ve şöyle devam etti: Bu sürede hep tehdit etti. En son perşembe akşamı annemi aradı. Mehtap'ın yanında olduğunu söyledi. Mehtap telefonda ağlayarak anneme 'Beni götürüyor, ne olur kurtarın' diyor. Bunun üzerine gittiğimiz polis bizi karakol karakol dolaştırdı. Bizimle kimse ilgilenmedi. Savcıya gittiğimiz zaman olaya el koyabilirlerdi. Ama yapmadılar. Bu kadar basit olmamalı.
 ORGANLARI BAĞIŞLANDI
 Genç kadının ailesi, organ bağışı önerisini kabul etti. Civelek'in bazı organları alınarak nakil bekleyen hastalara gönderildi.
 KATİLİNİN PEŞİ SIRA YÜRÜDÜ
 Hayatını kaybeden genç kadın, ortaya çıkan son görüntülerinde işyerinden çıkıp eşinin kiraladığı otomobile biniyor. Bir restoranda yemek yiyen kadın ve eşi daha sonra aynı arabaya binerek uzaklaşıyor.
 Şiddet gören kadın kimlik değiştirecek
 Devlet, şiddet aile içi şiddeti önlemek için yeni bir karar aldı. Aile ve Sosyal Politikalar Bakanı Fatma Şahin, şiddet gören kadınların mahkeme kararı ile kimlik değiştirebileceğini açıkladı.
 'Annemİn İşi Benim Geleceğim' adlı projenin imza törenine katılan Bakan Fatma Şahin, bu konuyla ilgili yönetmeliğin geçen hafta yayımlandığını, mahkemenin bu yönde karar verdiği kadınların kimlik değiştirebileceğini söyledi.