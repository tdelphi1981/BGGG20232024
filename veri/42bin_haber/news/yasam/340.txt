Ahşap bina alev alev yandı
BEYOĞLU'nda kullanılmayan ahşap bina alev alev yandı. İtfaiye ekipleri dar sokaklar ve kaldırım kenarına park edilmiş araçlar nedeniyle yangın yerine ulaşmakta güçlük çekti. Olayda ölen ya da yaralanan olmadı.
 
 Yahya Kahya Mahallesi Işık Sokak üzerinde bulunan iki katlı kullanılmayan ahşap binada saat 06.30'da henüz belirlenemeyen nedenle yangın çıktı. Alevleri fark eden mahalle sakinleri durumu itfaiye ve polis ekiplerine bildirdi. Kısa sürede olay yerine gelen itfaiye ekipleri dar sokaklar nedeniyle yangın yerine ulaşmakta zorluk çekti. Binanın çatı katında başlayan yangın itfaiye ekipleri gelene kadar alevlere teslim oldu. Yer yer çökmelerin de yaşandığı yangın yaklaşık 30 dakikalık söndürme çalışmasının ardından kontrol altına alındı. Yangın nedeniyle mahalle sakinleri büyük panik yaşadı. Yangının çıkış nedeni araştırılıyor.