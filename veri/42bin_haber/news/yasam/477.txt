Uludağ'a sıradışı motor yolculuğu şaşırttı
Türkiye'de kış turizminin en önemli merkezlerinden Uludağ'da, kar kalınlığı 2 metreyi aşarken, zirvede trafik çok zor şartlarda işliyor. Özellikle zirveye zincirsiz çıkan tatilciler nedeniyle araçlar yollarda kalıyor.
 Hafta sonu nedeniyle yerli ve yabancı tatilcilerin akınına uğrayan Uludağ'ın oteller bölgesinde, sabahın erken saatlerinden itibaren kar ve kayak tutkunları zirveye akın etti.
 
 Özellikle zincir takmayan özel araçlar ile tur otobüsleri nedeniyle yer yer trafik durma noktasına geliyor. Araçlar, kar yağışı ve zincir olmaması nedeniyle yol kenarlarına kayarken, imdada ise çekiciler yetişiyor.
 Jandarma ekipleri tarafından araçların zincirsiz çıkışına izin verilmezken, bir çok sürücü ise yollarda mahsur kalıyor. Zirvede her zaman olduğu gibi park sorunu trafiği çileğe dönüştürürken, jandarma ekipleri, trafiği rahatlatmak için gün boyunca yoğun bir şekilde çalışıyor. Özellikle çoğunluğu öğrenci olan grup otobüsleri trafiği artırıyor. Zirvede yaşanan yoğun kar yağışı ve tipiye rağmen pistlere akın eden tatilciler, tatilin keyfini çıkarıyor.
 ULUDAĞ'A SIRADIŞI YOLCULUK 
 Bu arada, yolların trafik için çok tehlikeli olduğu, bir çok aracın kayarak yollarda kaldığı Uludağ'da, iki motor tutkunu kafadar ilginç görüntülerin yaşanmasına neden oldu. Tatili fırsat bilen motor tutkunu arkadaşlar, herkesin şaşkın bakışları arasında Uludağ'ın yolunu tuttu. Yoğun kar yağışı ve tipiye rağmen Uludağ yolunda motorları ile yol alan iki kafadar, araçları bir bir sollayarak ilerlemeye devam etti. Akşama kadar kayak yaptıktan sonra dönüş yoluna çıkan iki kafadar, zor olsa da bunun zevkinin başka olduğunu belirtiyor. Yolun sağından belli bir hız ve ahenk içinde yoluna devam eden iki kafadar, yaptıkları işin çok eğlenceli olduğunu ileri sürüyor. Bursa'da biri üniversite öğrencisi olan iki kafadardan Arif Sarı, "Motorla dağa çıktık. Daha önce de çıkıyorduk. Üç seneden beri motorlarla Uludağ'a çıkıyoruz. Göründüğü kadar zor değil, alıştık artık. Bundan fazla hız yapmayıp, dengenizi korumanız yeterli oluyor. Zincirleri ise kendimiz yaptık. Çok zevkli ve eğlenceli bir spor motor kullanmak. Zaten Bursa Endro'nun kış kampı olacak. Her sene buna benzer etkinlikler oluyor. Çoğunlukla kar kış demeden motor kullanıyoruz. Vatandaş ise çoğunlukla garipsiyor." dedi.
 Ercan Göçmen ise sıradışı bir şey yapmak istediklerini belirterek, "Tatlı su motorcusu değiliz. Kar motorcusuyuz. Her koşulda kullanmaya çalışıyoruz. Kendim bilgi işlem uzmanıyım. Hafta sonlarını böyle değerlendirmeye çalışıyoruz." diye konuştu.
 Motorla Uludağ'a çıkmayı tavsiye eden Göçmen, "Kesinlikle motorla çıkmayı tavsiye ediyoruz. Arabadan çok daha zevkli ve daha tehlikesiz, bakmayın iki teker olduğuna. Zincirleri ise kendimiz ölçüp biçip yaptık. El emeği göz nuru." şeklinde konuştu. Ardından iki kafadar herkesin şaşkın bakışları altında yoluna devam etti.
 CİHAN
  
  
  