60 yıldır vazgeçmedi
KARS'ta yaşayan 5 çocuk 34 torun sahibi 85 yaşındaki İsfendiyar Demir, 60 yıldır bisiklet kullanıyor.
 Kışın bisikletine kar lastiği taktığını belirten İsfendiyar Demir "Bakkala, faturalarımı yatırmaya, maaşımı çekmek için bankaya yani her yere bisikletle gidiyorum" dedi.
 Ardahan'ın Posof İlçesi'nden 60 yıl önce Kars'a göç eden İsfendiyar Demir bir bisiklet tutkunu. 14 yıl önce ilk eşi vefat eden ve ikinci evliliğini yapan Demir, herkese bisiklete binmeyi tavsiye ediyor. Yaz-kış demeden tüm işlerini bisikletiyle halleden İsfendiyar Demir, bu şekilde spor da yapmış olduğunu söyledi. Kışın karlı ve buzlu yollarda bisikletine kış lastiği taktığını vurgulayan İsfendiyar Dede şunları söyledi:
 "Bakkala, faturalarımı yatırmaya, maaşımı çekmek için bankaya yani her yere bisikletle gidiyorum. Bisikletle her işime zamanında yetişebiliyorum. Otomobilim de var ancak bisiklet kullanmayı seviyorum. Bu şekilde spor da yaparak dinç kalıyorum. Soba üzerinde kestane pişirip yerim. Kestane sayesinde vücudumun dinç kaldığıma inanıyorum" dedi.
 DHA