"Sev Kardeşim" hayatını kaybetti
"Sev kardeşim", "Hayat bayram olsa" gibi şarkılarla tanınan şarkıcı Şenay Yüzbaşıoğlu (61), hayatını kaybetti. Yüzbaşıoğlu'nun kardeşi Halil İbrahim Ekiz, AA muhabirine yaptığı açıklamada, ablası ile 16 yıldır birlikte yaşadıklarını belirterek, "Ablamın nefes darlığı gibi uzun süredir çeşitli rahatsızlıkları bulunuyordu. Çok sigara içiyordu. Büyük üzüntü yaşıyoruz" dedi.

Yüzbaşıoğlu'nun, yarın Bezm-i Alem Valide Sultan Camisi'nde öğle vakti kılınacak cenaze namazının ardından Ayazağa Mezarlığı'nda defnedileceği belirtildi.

Bu arada modacı Barbaros Şansal, sanatçının öldüğünü, ilk olarak "twitter" hesabından duyurdu. Komşusu olan Şenay Yüzbaşıoğlu'nun ölümünden büyük üzüntü duyduğunu ifade eden Barbaros Şansal, "Bir dönemin değerlerini bir bir kaybediyoruz. Çok üzgünüm" mesajını paylaştı.

Şarkıcı Harun Kolçak ise ilk müzik çalışmalarına Şenay ve eşi Şerif Yüzbaşıoğlu ile başladığını dile getirerek, "Şenay ve eşi Şerif Beyle uzun teşriki mesaimiz olmuştu. Tam o günlerde Şerif Beyi kaybetmiştik. Çalışmalarımız yarım kalmıştı. Büyük üzüntü yaşıyorum" dedi.

Türk pop müzik şarkıcısı ve şarkı sözü yazarı Şenay Yüzbaşıoğlu, 1951 yılında doğdu. Müziğe 1969 yılında başlayan sanatçı, Şerif Yüzbaşıoğlu, Salim Ağırbaş, Atilla Özdemiroğlu, Selçuk Başar, Uğur Başar, Garo Mafyan, Asım Erken'den kurulu İstanbul Gelişim Orkestrası'nın İlhan Kayral ile birlikte iki solistinden biri olmuştu. Sanatçı, daha sonra Şerif Yüzbaşıoğlu ile hayatını birleştirmişti.

Merhum sanatçı, 70'li yıllarda pek çok hit olmuş şarkıya imza atmış, seslendirdiği şarkılar, dönemin pek çok filminde de kullanılmıştı. Şarkıcı, eşi Şerif Yüzbaşıoğlu'nun 1981 yılındaki vefatının ardından, müzik yaşamını bitirmişti.