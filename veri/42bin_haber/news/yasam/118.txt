Fuhuş operasyonunda 12 tutuklama
Kocaeli'nde 5 ilçede düzenlenen eş zamanlı operasyonlarda, fuhuş yaptıkları ve fuhşa aracılık ettikleri iddiasıyla gözaltına alınan 12 kişi tutuklandı.
 Asayiş Şube Müdürlüğü Ahlak Büro Amirliği ekipleri, 7 Kasım tarihinde, fuhşa yönelik yaptıkları çalışmalar kapsamında İzmit, Gölcük, Karamürsel, Başiskele ve Kartepe ilçelerinde belirlenen adreslere eş zamanlı operasyon düzenledi. Operasyonda, tehdit, cebir ve şiddet yoluyla zorla fuhuş yaptırdıkları ve fuhşa aracılık ederek yer temin ettikleri belirtilen suç örgütüne üye oldukları iddia edilen 2'si kadın 17 kişi ile fuhuş yaptıkları tespit edilen 6'sı yabancı uyruklu 17 kadın gözaltına alındı.
 Söz konusu adreslerde yapılan aramalarda, cinsel gücü arttırıcı ilaçlar, çeşitli CD'ler ile bazı iş adamları ve tanınmış kişilerin isimlerinin bulunduğu bir ajanda ele geçirildi. Suç örgütü üyelerinin hangi müşteriden ne kadar para aldıklarını yazdıkları ajandada, ayrıca bu yolla temin edilen paraların kimlere verildiğinin de belirtildiği kaydedildi. Şüphelilerin aralarında yaptıkları telefon görüşmelerinde çeşitli şifreler kullandıkları ifade edildi.
 Önceki gün, adliyeye sevk edilen kadınlar serbest bırakılmıştı. Yabancı uyruklu olanlar ise sınır dışı edilmişti. Bugün de fuhşa aracılık ettiği iddia edilen 12 şüpheli, emniyetteki işlemlerinin ardından Kocaeli Adliyesi'ne sevk edildi. Şüpheliler, çıkarıldıkları mahkemece tutuklanarak cezaevine gönderildi.
 (CİHAN)