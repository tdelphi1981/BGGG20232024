Hem çantasını gasp etti hem bıçakladı
Adana'da bir kadın çantasını alıp kaçmaya çalışan gaspçının bıçaklı saldırısına uğradı. Göğsünden ve elinden yaralanan 43 yaşındaki Serap Koyuncu tedavi altına alındı.
 Olay, merkez Seyhan ilçesi Sucuzade Mahallesi 30071 sokakta yaşandı. Serap Koyuncu, yaya olarak evine gittiği sırada, arkasından yaklaşan bir kişi omuzundaki çantayı almak istedi. Çantasını tutup kapkaççıya direnen Koyuncu, bağırarak yardım istedi. Gaspçı bu sırada, kadını bıçaklayıp kaçtı. Göğsünden 2, sol el bileğinden tek bıçak darbesiyle yaralanan Koyuncu, çevredeki vatandaşların haber vermesi üzerine olay yerine gelen ambulansla Adana Devlet Hastanesi'ne kaldırıldı. Yaralı kadının sağlık durumunun ciddiyetini koruduğu bildirildi. Polis, kadının çantasını alarak kaçan gaspçının yakalanması için çalışmalarını sürdürüyor.
 (CİHAN)
  