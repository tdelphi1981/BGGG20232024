'Arkadaşını öldürdüğünü', 12 yıl sonra itiraf etti
Balıkesir'in Susurluk ilçesi Göbel beldesinde 12 yıl önce işlenen cinayet, katil zanlısının ''vicdan azabı çektiği için'' suçunu itiraf etmesiyle aydınlanma aşamasına geldi.
 Susurluk'ta oturan Ömer Kır (30), İlçe Jandarma Komutanlığı'na giderek,  12 yıl önce bir kişiyi öldürdüğünü belirterek, teslim oldu.Ömer Kır'ın, 12 yıl önce, 51 yaşındaki arkadaşı Ruhi Senger ile alkol  aldıkları ve tartıştıklarını anlattığı ifadesinde, şöyle dedi:''Bana küfür etti. Kavga sırasında o tabancasını, ben de belimdeki bıçağı  çıkardım. Kavga sırasında Ruhi'nin eli kesildi. Yere düşen silahı alarak onu  öldürdüm. Sonra olay yerinden 100 metre aşağıya köyümüzün çıkışında boş bir  araziye gömdüm. Ruhi'nin üzerinden çıkan kimlik ve kıyafetlerini de battaniyeye  sarıp yanına koymuştum. Daha sonra çok üzüldüm. Unutmak için sürekli alkol aldım  ama olmadı. Suçumu itiraf edip rahatlamak istiyorum.''        
 Ekipler, zanlının ifadeleri doğrultusunda, Susurluk'a 4 kilometre  uzaklıktaki Kayıkçı köyüne giderek, belirtilen yerde kazı yaptı.Kazıda Senger'e ait olduğu değerlendirilen kemiklere ulaşıldı. Kemikler,  Senger'e ait olup olmadığı ve kesin ölüm nedeninin tespiti için İstanbul Adli Tıp  Kurumu'na gönderildi.        
 Sorgusunun ardından adli makamlara sevk edilen zanlı Ömer Kır,  çıkarıldığı mahkemece tutuklandı.   