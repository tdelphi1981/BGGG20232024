Her nefes teröre can veriyor!
Emniyetin, PKK'nın en önemli mali kaynaklarından 'kaçak sigaraya' yönelik ablukası sürüyor.Osmaniye polisi binlerce paket kaçak sigara ele geçirdi. Yetkililer uyarıyor...
 Önder ŞUŞOĞLU
 Osmaniye'de kaçak sigaraya dev darbe... Osmaniye polisi, Türkiye'ye kaçak yollarla giren paketlerin doğu illerinden batıya sevk edileceği istihbaratını aldı. Güvenlik güçleri, 3 kamyon ile 1 TIR'ı çevirdi. Araçlarda 609 bin 170 paket sigara ele geçirildi. Kaçağın piyasa değeri 275 bin TL, gümrüklendirilmiş tahmini değeri ise yaklaşık 3 milyon 910 bin 871 TL. Olayla ilgili gözaltına alınan Mehmet S. (41), Aslan T. (44), Murat B. (45), Yılmaz Y. (39) ile Metin Ç. (40) hakkında işlem yapıldı.
 EMNİYET'İn açıklamasında şu bilgiler verildi: 'Terör örgütü doğrudan kendi yaptığı kaçakçılığın yanında, sınır bölgelerinde oluşturdukları sözde gümrük noktalarında kaçakçılık yapan kişilerden sözde vergi adı altında haraç alarak ciddi gelir elde ediyor. Gümrük kaçakçılığı ticareti örgütün en etkili mali silahlarından biri olarak bilinmektedir. Ayrıca bu ürünleri ülkemizde de piyasaya sürmek suretiyle haksız menfaat temin eden ve bu şekilde devleti zarara uğrattıkları tespit edilen şahıs veya çıkar amaçlı suç örgütlerinin her türlü faaliyetlerinin deşifre edilmesine yönelik mücadele kararlı şekilde devam etmektedir.'
 AFİŞLİ UYARI
 OSMANİYE polisi kaçak sigaraları yine uyarı afişiyle sergiledi. Afişte kaçak sigara 'kurşun' olarak simgeleniyor. Üzerinde 'Keyifle içmeye devam edin!' yazılı. Altta şehit cenazesi üzerinde 'Bu kurşunlar bir gün sizi ya da sevdiklerinizi bulabilir' yazısı var.