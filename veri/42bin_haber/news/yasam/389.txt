Sevdiğinin yanına gömülemedi!
"Hayat Bayram Olsa" ve "Sev Kardeşim" şarkılarıyla gönüllere taht kuran Şenay Yüzbaşıoğlu son yolculuğuna uğurlandı. Eşi Şerif Yüzbaşıoğlu öldükten sonra içine kapanan sanatçı, "mezarın tapusu bulunamadığı için" onun yanına gömülemedi.(DHA) -- Dolmabahçe Bezmi Alem Valide Sultan Cami’nde düzenlenen törene ablası Şaziye Çataloğlu, kardeşi Halil İbrahim Ekiz’in de aralarında bulunduğu akrabaları ile Sezen Cumhur Önal, Erkan Özerman, İzzet Öz, Mustafa Sarıgül, eski CHP milletvekilleri Mehmet Sevigen ile Çetin Soysal’ın da bulunduğu yaklaşık 50 kişi katıldı.   

Öğle vakti kılınan cenaze namazından sonra, Şenay Yüzbaşıoğlu Ayazağa Mezarlığı’nda toprağa verildi.   

Eşinin yanına gömülemedi      

Yeğeni Umay Aktan, "Şenay’ın eşi Şerif Yüzbaşıoğlu’nun yanında toprağa verilmesi için görüştük. Ancak mezarının tapusu bulunamadığı için yanında toprağa verilemeyeceği söylendi. Ayazağa Mezarlığı gösterildi" dedi. 

Törene katılan, Şenay Yüzbaşıoğlu’nun ablası Şaziye Çataloğlu da "Eşinin vefatından çok etkilendi.Müzik zaten Şenay’ın hayatıydı. Tek tercihiydi. Müzik onun için ekmek, sudan öteydi. İnanın buna" dedi.   

Şişli Belediye Başkanı Mustafa Sarıgül cenazede "Yıl 1977. Taksim’de miting vardı. Rahmetli Bülent Ecevit’in mitingi vardı. Ben de mitingde görevliydim. Hangi şarkıyı çalalım diye düşündük. Sevgili Şenay’ın ‘Sev kardeşim’ şarkısında karar kıldık. Kendisinden izin alındı. Taksim’de o dönemin en görkemli mitinginde Sev Kardeşim şarkısıyla bütün Türkiye coştu. Biz yıllar önce sevgili Şenay’ın şarkısındaki sözlerine sadık kalabilseydik, bütün siyaset sev kardeşim diyebilseydi, Türkiye bugün çok farklı bir noktada olurdu. Ben ahdı vefa duygusunu yerine getirmek için buradayım. Buradan rahmetli Şenay’ın sözleri ile bütün Türkiye’ye diyorum ki; Hangi dinden, hangi dilden, hangi ırktan, hangi kültürden, hangi mezhepten ve hangi inançtan olursak olalım birbirimizi Bismillah diyerek sevelim" diye konuştu.

Cenazeye Bakanlık'tan katılan olmadı

Cenazeye Kültür Bakanlığı’ndan katılan olmadı.

CHP Genel Başkanı Kemal Kılıçdaroğlu, "Herkesi, rahmet dilediğim Şenay gibi 'Sev Kardeşim' demeye ve 'El ele vererek', başta terör olmak üzere kötülüklerin üstesinden gelmeye katkıda bulunmaya davet ediyorum" dedi.

Kemal Kılıçdaroğlu mesaj yayınladı

Pop müzik sanatçısı Şenay Yüzbaşıoğlu'nun vefatı dolayısıyla bir mesaj yayınlayan CHP Genel Başkanı Kılıçdaroğlu, "'Sev Kardeşim' diyen, 'Elini ver bana' diye seslenen ve 'Hayat bayram olsa' çağrısını yapan Şenay son yolculuğuna giderken bize bu mesajları bıraktı" dedi. Kılıçdaroğlu'nun mesajı şöyle: 

"Sanatçılar böyledir, yazarlar, çizerler, aydınlar gibi. Yazdıkları, çizdikleri, söyledikleri gün olur dalga dalga yayılır, insanın içini ısıtır. Dayanışmayı, yardımlaşmayı pekiştirir. Hayatı bayram etmeye çağırır. Gün olur unutursunuz kendi haline bırakırsınız mesajın sahibini ve ne yazık ki, kaybettiğinizde yeniden aklınıza gelir. Çünkü o tarihe notunu düşmüştür 'Sev Kardeşim' diyen, 'Elini ver bana' diye seslenen ve 'Hayat bayram olsa' çağrısını yapan Şenay'da son yolculuğuna giderken bize bu mesajları bıraktı. Bu nedenle herkesi rahmet dilediğim Şenay gibi 'Sev Kardeşim' demeye ve 'El ele' vererek, başta terör olmak üzere kötülüklerin üstesinden gelmeye katkıda bulunmaya davet ediyor, değerli sanatçı Şenay Yüzbaşıoğlu'na rahmet, ailesine, yakınlarına ve sanat dünyasına başsağlığı diliyorum."