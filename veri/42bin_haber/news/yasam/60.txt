Ankara'da tefeci operasyonu
Ankara'da yüksek faizle borç verip, borcunu ödeyemeyenleri silahla tehdit ettikleri öne sürülen bir çeteye yönelik operasyonda 8 kişi gözaltına alındı.
 Bir esnafın şikayetini değerlendiren Ankara Emniyet Müdürlüğü Gasp Büro Amirliği ekipleri, yüksek faizle borç verip, borcunu ödeyemeyen kişileri tehdit ettikleri öne sürülen bir ''silahlı suç örgütünü'' takibe aldı.
          
 Yaklaşık 5 ay süren teknik ve fiziki takibin ardından farklı ilçelerde eş zamanlı operasyon düzenleyen polis, çetenin elebaşı konumundaki Mehmet S'nin de (35) aralarında bulunduğu 8 kişiyi gözaltına aldı.
          
 Zanlıların kaldıkları yerlerde yapılan aramada, 8 ruhsatsız tabanca, 3 av tüfeği, 500 fişek, jop, muşta, sallama tabir edilen bıçak, başka kişilere ait kredi kartları, borçlulara ait isim listeleri ve çok sayıda senet ele geçirildi.
          
 Zanlıların, maddi açıdan sıkışık durumdaki vatandaşlara yüksek faizle para vererek borçlandırdıkları, borçlarını ödeyemeyen kişileri silahla tehdit ederek senet imzalattıkları, senet tahsilatı yaptıkları, kredi kartlarına para yatırıp kartları çalıntı diye kapattırarak yüklü miktarda para dolandırdıkları, borcunu ödeyemeyen kişileri silahla tehdit ettikleri öne sürüldü.
          
 Çetenin borcunu ödeyemeyen bazı kişileri emlakçı ve oto galerisi adı altında açtıkları iş yerlerine götürerek darbettikleri de iddia edildi.
          
 Zanlıların bu yollarla 70 kişiden yaklaşık 2 milyon lira aldıkları belirtildi.
         
 Zanlılar, emniyetteki işlemlerinin ardından ''silahlı suç örgütü kurarak haksız menfaat temin etmek, nitelikli yağma, silahlı tehdit, tefecilik ve dolandırıcılık'' suçlarından adliyeye sevk edildi.
          
 AA
  