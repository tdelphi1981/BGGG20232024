Şirince, "21 Aralık"a hazırlanıyor
Maya takvimine dayanan "kıyamet" inanışının yarattığı ilgiyle 21 Aralık'ta çok büyük bir kitleyi ağırlaması beklenen Şirince köyünde alınacak güvenlik tedbirleri gözden geçirildi. Dünyada kendilerini "Mavi Enerji Grubu" olarak adlandıran grubun, 21 Aralık 2012'de sonlanan Maya takvimine göre kıyametin kopacağı ve bundan sadece Şirince ile Fransa'nın güneyindeki Bugarach köyünün etkilenmeyeceği inanışı nedeniyle dünyanın ilgi odağı haline gelen Şirince, "kıyamet günü"ne hazırlanıyor.

Kapasitesinin çok üzerinde bir kitlenin o gün köye gelecek olmasının öngörülmesi nedeniyle artırılan güvenlik tedbirleri, İzmir İl Jandarma Komutan Yardımcısı Yarbay Murat Karaca'nın da katıldığı uygulama ile gözden geçirildi.

Güvenlik görevlilerinin 21 Aralık tarihinde hangi noktalarda bulunacakları ve hayata geçirilecek güvenlik tedbirlerinin sınandığı uygulamada, jandarma köpekleri de uzmanlık alanlarına göre bulmaları gereken nesneleri tespit ederek, kendilerine düşen görevi başarıyla yerine getirdi.

Uygulamada, köyün çok sayıda noktasına yerleştirilen güvenlik kameraları da kontrol edildi.

Yoğun güvenlik tedbirleri uygulanacak

Normal dönemde 10 kişilik jandarma timinin görev yaptığı Şirince'ye 21 Aralık'ta komando ve istihbarat birimlerinde görev yapan personelin de aralarında yer aldığı çok sayıda resmi ve sivil takviye kuvvet görevlendirilecek.

Sit alanı olan ve ahşap yapıların yoğunlukta olduğu Şirince'de, olası yangın olaylarına karşı da köyün yakınında bulunan itfaiye havuzunun başında bir yangın helikopteri ile itfaiye ekipleri teyakkuz halinde bulunacak.

Alınacak güvenlik tedbirleri kapsamında köy okuluna sağlık ekipleri yerleştirilecek.

Vatandaşlar ve esnaf memnun

Öte yandan, 21 Aralık tarihinde yaşanması beklenen aşırı kalabalık nedeniyle tedirginlik yaşayan Şirince sakinleri ve esnaf, alınan güvenlik tedbirlerinden memnuniyet duyduklarını ifade etti.

Şirince esnaflarından Halil Posta, "21 Aralık'ta yoğun bir kalabalık olacak. Güvenlik güçleri bunun tedbirini alıyor. Önemli olan insanların buraya gelip huzur içinde dinlenmeleri, tatil yapmaları ve huzurlu bir şekilde dönmeleri. Başka bir dileğimiz yok" ifadelerini kullandı.

İbrahim Kataç ise çok sayıda insanın bir anda köye gelecek olmasından dolayı tedirginlik duyduklarını söyledi.