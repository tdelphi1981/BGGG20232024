Evleri kayan aileler, ölüm korkusuyla yaşıyor
Zonguldak'ta zemin kayması sebebiyle evlerinin duvarlarında derin çatlaklar oluşan mahalle sakinleri, her gün ölüm korkusuyla yaşıyor.
 Belediye Başkanı Muharrem Akdemir, teknik çalışmaların yapıldığını, firmaya, her türlü önlemi alması yönünde tebliğde bulunduklarını söyledi.
 Karaelmas Mahallesi Kaptan Sokak üzerinde bulunan 19 bina ve çevresi heyelan tehlikesiyle karşı karşıya. Mahalle sakinlerinin iddiasına göre, dik bir yamaçta bulunan evlerin altında başlayan inşaat kazısı nedeniyle zeminde kaymalar, yarıklar ve evlerde derin çatlaklar oluştu. Zeminin günden güne kayması sonucu kırılan kanalizasyon boruları açıktan akmaya başladı. Çalışmaların durdurulması için inşaat firmasını mahkemeye veren mahalle sakinleri, 17 metrelik kot farkı bulunan yere belediye tarafından inşaat izni verilmesine tepki gösteriyor.
 "EVİMİZDE UYUYAMIYORUZ, FİRMAYI MAHKEMEYE VERDİK"
 Evlerin altında yapılan kazı çalışmalarına tepki gösteren Karaelmas Mahallesi Kaptan Sokağı sakinlerinden Yunus Altun, "Burada 17 metrelik kot farkı var. Ve buraya ruhsat verildi. İşte görüyorsunuz, evlerimiz hep kayıyor. Bu problemin çözülmesi için valilik, belediye ve diğer kurumlara dilekçe verdik. İnşaatın durdurulması için dava açtık. Burası zaten kil toprak. Ben evimde uyuyamıyorum. Bir an önce evlerimizin tamiratı yapılmalı ve inşaatın önündeki duvarın önüne emniyet tertibatı alınmalıdır. Bu evlerde oturulmaz. Bu kaymalardan dolayı lağım boruları da kırıldı, lağım suları açıktan akıyor. Buna acil bir şekilde bir çare bulunsun." dedi.
 Ev hanımı Sare Maşalıoğlu (54) da "Evlerimizin aşağısına kazı çalışması başladıktan sonra duvarlarımız çatladı. Evlerin temeli kaymaya başladı. Çocuğum ve yetim bir torunum var, çok korkuyoruz. Her yere baş vurduk ancak şu ana kadar bir gelişme olmadı." diye ifade etti. 
 Evinin temeli tamamen çatlayan çatlayan, 2 çocuk annesi Selma Dayı (39) ise "Alttaki inşaattan dolayı evimizde çok büyük çatlaklar oluştu. İnşaat sahibi de bunu kabullenmiyor.  İnşaattan önce hiçbir çatlak yoktu. Yetkililere bilgi verdik. Belediye'den görevliler geldi ve evlerimizi terk etmemiz gerektiğini söylediler. Benim eşim daha işe yeni girdi. 2 okuyan çocuğum var, bu durumda nasıl taşınayım?" diye sordu. 
 2 DEPREM GEÇİRDİK ÇATLAMADI
 Mahallenin en eski yerleşimcilerinden Emin Özmen (76) de şunları söyledi: "Benim evimin içinde 14 tane çatlak var. Geceleri uyku yok bizde. Küçük bir tıkırtı olsa neresi göçüyor diye bakıyoruz. Belediye'den görevliler geldi ve bize 'kiraya çıkın, bu evleri tahliye edin diyorlar'. Ben emekliyim, zaten zor geçiniyorum, kiraya nasıl çıkayım? 31 yıldır bu mahallede oturuyorum, 2 tane büyük deprem gördüm hiç böyle çatlamamıştı. Bu çatlaklar inşaattan sonra oldu."
 BELEDİYE BAŞKANI AKDEMİR: FİRMAYA TEBLİĞDE BULUNDUK
 Konuyla ilgili olarak Cihan muhabirinin sorusunu cevaplandıran Zonguldak Belediye Başkanı Muharrem Akdemir ise "Orasıyla ilgili bütün teknik çalışmalar yapılıyor. İnşaat, kontrollü bir şekilde devam ediyor. Biz firmaya, her türlü önlemi alması yönünde tebliğde bulunduk. Kontrolmüz devam ediyor." dedi. 
 CİHAN
  