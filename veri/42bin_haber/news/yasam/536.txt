7 yıl sonra kavuştular
12 yaşında Alman bir aileye verilen Elif Yaman, 7 yıl sonra Türkiye'deki annesine kavuştu. 
Almanya'dan oturum süresi dolması nedeniyle sınırdışı edilen annesinin yanından alınıp Alman bir aileye verilen ve 18 yaşını doldurduktan sonra kendi başına yaşamını sürdüren 19 yaşındaki Elif Yaman'ın Sakarya'daki ailesiyle kavuşmalarında dramatik anlar yaşadı. Genç kız yıllar sonra annesini karşısında görünce ilk sözü 'anneciğim' olurken kızına sıkı sıkı sarılan anne Ayşe Yaman ise kızının saçlarını okşadı. 
Almanya'nın Gelsenkirchen kentinde yaşayan annesinin işsizliği gerekçe gösterilerek 7 yıl önce 12 yaşındayken ailesinden alınarak, Alman bir aileye verilen 19 yaşındaki Elif Yaman, bir süre önce annesini bulmak için harekete geçti. 
Gazetelere haber olan Elif'in anne özlemini, Başbakan Yardımcısı Bekir Bozdağ'ın da öğrenmesi üzerine Yurtdışı Türkler ve Akraba Topluluklar Başkanlığı devreye girerek anne ve kızı 7 yıl sonra buluşturmaya karar verildi. 
Adapazarı'nda yaşayan annesi Ayşe Yaman bulunup, buluşma için Adapazarı'nda 5 yıldızlı bir otelde yer ayrıldı. Önce İstanbul'a gelen Elif'i burada karşılayan Aile ve Sosyal Politikalar Bakanlığı Sakarya İl Müdürlüğü yetkilileri Elif'i alarak Adapazarı'na götürdüler. Bu esnada otelin giriş kapısında gazetecilerle birlikte kızını beklemekte olan anne Yaman heyecandan titredi. Yaman, kızının içinde bulunduğu otomobilin gelmesiyle sevinç ve heyecandan gözyaşı döktü. Aracın arka kapısından inen Elif 7 yıl sonra gördüğü annesine 'anneciğim' diye sarılırken anne Ayşe Yaman da onu hasretle bağrına bastı. 
Anne Ayşe Yaman kızının saçlarını okşarken yaklaşık 20 saniye boyunca birbirlerine sarılan anne ve kız bir süre gözlerini birbirlerinden ayırmadı. Gözyaşları içerisindeki bu kavuşma sonrasında otelde kendilerine ayrılan odalarına çıkan Elif ve annesi Ayşe Yaman daha sonra lobiye inerek kendilerini bekleyen gazetecilere açıklama yaptılar. 
Türkçe bilmediği için Almanca tercüman aracılığıyla açıklama yapan Elif Yaman annesini kavuştuğu için çok mutlu olduğunu belirterek şunları söyledi:"Öncelikle bana bu imkanı sağlayan Başbakan Yardımcısı Bekir Bozdağ'a teşekkür ediyorum. Bunca yıl aradan sonra ilk defa Türkiye'ye geliyorum. Bütün ilgilenenlere teşekkür ediyorum. Annemin yaşadığına dair ilk bilgileri aldığımda çok mutlu oldum. Çünkü yaşadığını bilmiyordum." 
Annesiyle karşılaştığında kelimelerde ifade edilmeyecek duygular yaşadığını söyleyen Elif Yaman, "İnsanın iç dünyasında çok farklı kavramlar meydana geliyor. Öyle bir şey. Nihai olarak gelip görmek çok güzel bir duygu. Annemi en son korucuyu aile ile birlikte görmüştüm" dedi. 
Kızıyla buluşan anne Ayşe Yaman ise "Kızımla aynı duygular içindeyim. Başbakan Yardımcısı Bekir Bozdağ'a kızımla buluşmamı sağladığı için teşekkür ederim. Almanya'daki Hannovar konsolosluğuna tesekkür ediyorum. Bize bu olayla ilgili bilgi sağlıyordu. İnsan ne yapılan iyiliği ne kötülüğü unutur. Ben hiç unutmadım. Kızımın dediklerine katılıyorum aynı duygular içindeyim. Kızımın yaşayıp yaşamadığı konusunda tereddütlerim vardı. Artık ümidi kesmistim. O küçükken birbirimize yaptığımız şakalar aklımda. O kadar duygulandım ki hepsini bir araya getirip anlatamayacağım" diye konuştu. 
Yıllar sonra buluşan anne ve kızı Adapazarı'nda Aile ve Sosyal Politikalar Bakanlığı Sakarya İl Müdürlüğü yetkilileri ile birlikte Ankara'ya gittiler.