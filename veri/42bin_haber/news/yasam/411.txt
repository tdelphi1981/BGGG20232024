Türkler interneti okey için kullanıyor
10 milyon Türk, interneti okey oynamak için kullanıyor.
 TBMM Bilişim ve İnternet Araştırma Komisyonu Başkanı Prof. Dr. Necdet Ünüvar, Avrupa’daki 25 ülkede bilişim okuryazarlığı konusunda yapılan araştırmada Türkiye’nin son sırada yer aldığını söyledi. Ünüvar, buna karşın Türkiye’deki dijital oyuncu sayısının 20 milyona ulaştığını, 10 milyon kişinin de internette düzenli okey oynadığının tespit edildiğini bildirdi.
  Türkiye Genç İşadamları Derneği (TÜGİAD) Ankara Şubesi’nin konuğu olan Necdet Ünüvar, Komisyonun 3 aylık çalışma sonucu hazırladığı, 157 öneriden oluşan 1150 sayfalık raporu, 10 gün önce TBMM Başkanlığı’na sunduğunu dile getirdi. Türkiye’de bilişim sektöründe büyük gelişme yaşandığını , ancak kuşaklar arasında büyük farklılıklar bulunduğunu anlatan Ünüvar, Avrupa’daki 25 ülkede bilişim okuryazarlığı konusunda 2011 yılında yapılan araştırmada, Türkiye’nin son sırada yer aldığını açıkladı.
 Buna karşın bilgisayar oyunlarının Türkiye’de de oldukça yaygınlaştığını vurgulayan Ünüvar, "Bilişim okuryazarlığında Avrupa'da sonuncuyuz ama 20 milyon dijital oyuncumuz var. 10 milyon kişi de internette düzenli okey oynuyor. Bir zamanlar home office çalışmayı küçümsüyorduk. Ama artık insanlar evlerinde çalışıyor, oyunlar üzerine yazılımlar üretiyor, yattıkları yerden milyar dolarlara ulaşan rakamlarda paralar kazanıyorlar. Zamanında bilişime yatırım yapan ülkelerde bugün karşılığını alıyor. Kore’nin milli geliri 1960’da Türkiye’nin yarısıydı. Şimdi sadece Samsung’un cirosu Türkiye’nin toplam gelirinden fazla.’’ dedi.
  Bilişimin giderek insan hayatında daha fazla yer aldığını kaydeden Ünüvar, işadamlarına bu alanda yatırım yapmalarını önerdi.
  "BİLİŞİM OKURYAZARI MISINIZ TEST EDİN"
  Bilişim okuryazarlığının uluslararası 8 kriteri bulunduğunu bildiren Prof. Dr. Necdet Ünüvar, bu kriterleri şöyle sıraladı:
  "1- İstenmeyen mesajları engelleyebiliyor musunuz? 2- İnternet güvenliğini sağlayacak bilgilere erişebiliyor musunuz? 3- Kullandığınız web sayfalarını sık kullanılanlara ekleyebiliyor musunuz? 4- Sosyal paylaşım ağında profilinizdeki gizlilik ayarlarını değiştirebiliyor musunuz? 5- İnternet sitesinde erişilen bilgilerin doğruluğunu başka kaynaklarla test edebiliyor musunuz? 6- Sörf geçmişini silebiliyor musunuz? 7- İstenmeyen, spam e-postalarını engelleyebiliyor musunuz? 8- Filtre ayarlarını değiştirebiliyor musunuz?’’
 Bu soruların tamamına ‘evet’ diyebilenlerin bilişim okuryazarı olarak kabul edildiğini kaydeden Ünüvar, “Çocuklar artık bilgi ihtiyaçlarını anne babadan çok internetten karşılıyor. Eskiden kuşak çatışması dediğimiz şey, bugün bilgi çatışması şeklinde karşımıza çıkıyor. Bilişim okuryazarlığının artması, bilişim suçları ile mücadelede, e-devlet uygulamalarında çok önemli. Bilişim okuryazarlığı konusunda seferberlik başlatılmalı. Eskiden anne babalar çocuklarını eğitirdi, şimdi çocukların ebeveynlerini eğitmesi gerekiyor. Kamu personeli alımında da bilişim okuryazarlığı standart şartlar arasına alınmalı’.’ diye konuştu.
  Ünüvar, raporda sundukları öneriler arasında Bilişim Bakanlığı kurulması, internet medyasının kurala tabi tutulması ve Basın İlan Kurumu’ndan ilan alabilmelerine imkan sağlanmasının da yer aldığını sözlerine ekledi.
  TÜGİAD Ankara Başkan Yardımcısı Mansur Özdoğan da Ünüvar’ın sunumu öncesi TÜGİAD’ı tanıtttı. Merkezi İstanbul’da olan TÜGİAD’ın Ankara, Bursa ve Çukurova Şubesi’nin bulunduğunu, Ege Şubesinin de kurulma aşamasında olduğunu belirten Özdoğan, TÜGİAD üyelerinin toplam cirosunun 50 milyar dolara ulaştığını bildirdi. Özdoğan, sunumun ardından Adana Milletvekili olan Prof. Dr. Necdet Ünüvar’a plaket sundu.