Deprem tatbikatı gerçeğini aratmadı
Erzurum Sivil Savunma Arama ve Kurtarma Birliği, saat 05.15'te deprem tatbikatı gerçekleştirdi. Durumdan habersiz olan personel, görev yerlerine hızlı bir şekilde ulaşmak için yoğun çaba gösterdi.
 Erzurum İl Afet ve Acil Durum Müdürlüğü (AFAD) tarafından hazırlanan tatbikata göre, senaryo gereği saat 05.15'te 5.1 büyüklüğünde bir deprem meydana geldi. Sivil Savunma Arama Kurtarma Birliği nöbetçi müdürü, tatbikattan habersiz olan ve evlerinde bulunan bütün ekibi ev veya cep telefonlarından arayarak çağırdı. Bu sırada kurum nöbetçi servisleri de personeli evlerinden almak için alarma geçti. Kriz Merkezi'nde sorumlu Vali Yardımcısı Abdurrahman İççiyer de sivil savunma arama kurtarma birliğine gelerek İl AFAD Müdürü Abdurrahman Aktürk ve diğer yetkililerden bilgi aldı.
 Arama köpeklerinin de yer aldığı tatbikata 68 personel ve 11 araç katıldı. Erzurum merkez Palandöken, Aziziye ilçeleri ile Pasinler, Köprüköy ve Horasan'da senaryo gereği enkaz altında kalan vatandaşlar kurtarıldı. Bir boya fabrikasında oluşan kimyasal gaz sızıntısına müdahale edildi.
 Evlerinde uyurken deprem görev haberini alan arama kurtarma ekipleri, ilk 30 dakika içerisinde kuruma gelerek görev sevk yerlerine yönlendirildi. Depremden 40 dakika sonra ise bütün ekipler görev yerlerine sevk edildi. Bu arada sivil savunma ekiplerinin siren çalarak görev yerlerine gitmesi nedeniyle tatbikattan habersiz bazı vatandaşların sivil savunma ve 155 polis hattını arayarak bilgi almak istedikleri belirtildi.
 İl AFAD Müdürü Abdurrahman Aktürk, başarılı bir tatbikat gerçekleştirdiklerini söyledi. Aktürk, coğrafi ve iklim nedeniyle tatbikatı sabah saatlerinde yaparak sevk ve organizasyon güçlerini ölçüklerini ifade etti. 
  