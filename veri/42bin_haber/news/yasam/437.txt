Hırsızlar polislere saldırdı!
ÜMRANİYE'de bir markete girmeye çalışan 4 kişi olay yerine gelen polis ekiplerine tekme tokat saldırdı.Bu anlar ise güvenlik kameraları tarafından saniye saniye görüntülendi.
 Olay 3 gün önce saat 01.00’da Çamlık Mahallesi İkbal Caddesi üzerinde bulunan bir markette gerçekleşti. İddiaya göre, yüzleri kar maskeli 4 kişi hırsızlık amaçlı bir markete girmeye çalıştı. Bu sırada hırsızlık şüphelilerini fark eden çevre sakinleri durumu 155 polis ekiplerine bildirdi. Olay yerine gelen Önleyici Hizmetler Şube Müdürlüğü’ne bağlı ekipler, çevre güvenliğini sağladıktan sonra ellerindeki silahlarla markete yöneldi. Bu sırada marketin kepenkleri kesmeye çalışan şüpheliler, olay yerine gelen polislere tekme tokat saldırmaya başladı. Şüphelilerle ekipler arasında bir süre boğuşma yaşandı.
 Bu sırada polislerden biri telsiziyle olay yerine destek kuvvet istedi. Kısa sürede saldırıya uğrayan meslektaşlarına yardıma gelen polis ekipleri, hırsızlık zanlılarını etkisiz hale getirerek gözaltına aldı.
 Polise saldırı anı ise bir sitenin güvenlik kamerası tarafından saniye saniye kaydedildi. Gözaltına alınan M.A.(25), B.K.(35), A.B.(28) ve Ö.Ö.(35) Çakmak Polis Merkezi’ne götürüldü. Yapılan incelemede şüphelilerin hırsızlık başta olmak üzere birçok suçtan kayıtlarının bulunduğu öğrenildi. Mahkemeye sevk edilen 4 kişi tutuksuz yargılanmak üzere serbest kaldı. Polis, olay yerinde yaptığı incelemede kar maskesi ve kesici aletler ele geçirdi.