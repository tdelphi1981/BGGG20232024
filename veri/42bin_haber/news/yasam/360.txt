Üniversite eyleminde 'kamera' gerginliği
EDİRNE'de, Orta Doğu Teknik Üniversitesi'nde (ODTÜ) yaşanan olayları protesto etmek isteyen Trakya Üniversitesi bir grup öğrenci, rektörlüğe kadar yürüyerek basın açıklaması yaptı. Eylemci öğrencilerden bazıları kendilerini kamerayla görüntüleyen polislerin yanına giderek tepki gösterdi ve görüntü almalarına izin vermedi.
 Trakya Üniversitesi Balkan Yerleşkesi'nde bir grup öğrenci, ODTÜ'de yaşanan olayları protesto etmek için Menza yemekhanesi önünde toplandı. Ellerinde pankart ve dövizlerle Kürtçe sloganlar atan grup, kendilerini kameraya alan sivil polis ve özel güvenlik görevlilerine tepki gösterdi. Sivil olan polis memuru ve güvenlik personelinin yanına gelerek çekim yapmalarına izin vermeyen öğrenciler, üniformalı güvenlik görevlileriyle de tartıştı. Daha sonra rektörlük binasına kadar yürüyen öğrenciler, 'Her yeri ODTÜ'ye çevireceğiz', 'Üniversiteler faşizme mezar olacak', 'Yener Yörük bizim rektörümüz değildir' sloganları attı. Öğrenciler, ODTÜ ve Trakya üniversitelerinin adlarının kısaltılmışı olan 'OD-TÜ' yazılı balonlu pankartı gökyüzüne bıraktı ve basın açıklaması yaptıktan sonra dağıldı.