Fırtına, yağmur, kar ve aşk bir yerde
METEOROLOJİDEN alınan son bilgilere göre; ülkenin Güney ve Batı kesimlerinde şiddetli yağış bekleniyor.
 İzmir ve çevresi ile Burdur'un doğu ilçelerinde sağanak yağış; İç Anadolu'nun güneyi, Osmaniye, Hatay, Gaziantep, Kilis ve Şanlıurfa çevrelerinde ise toz taşınımı bekleniyor. 
 Üç gündür bahar havası yaşayan İstanbul dün güne yağmurla başladı. Pazar günü ise İstanbul'da yağmurun yerini güneşli havaya bırakacağı tahmin ediliyor.
 İZMİR'de metrekareye saatte 40 kilogram yağmur düşerken, fırtınayla gelen sağanak zaman zaman deniz ulaşımını etkiledi. Sel baskınlarına karşı belediye ekipleri kritik bölgelerde tüm gece nöbet tuttu. Meteorolojiden yapılan açıklamada İzmir'de havanın Salı gününe kadar yağışlı olacağı belirtildi.
 BİTLİS'te ise kar kalınlığı dört-beş metreye ulaştı. Beyaz esaretin tüm şiddetiyle yaşandığı kentte çocuklar,  tek katlı evlerin çatılarına yürüyerek çıkıp oyun oynuyor.
 AYDIN'In Kuşadası ilçesinde yağan şiddetli yağmur, trafiği felç etti. 
 MUĞLA'nIn Bodrum ilçesinde dün sabah saatlerinde başlayan lodosun hızı 80 kilometreye ulaştı. Dev dalgalar sahillerdeki restoran, kafeterya, otel ve pansiyonları vurdu.
 SAMSUN'da ise güneşli havayı fırsat bilen çiftler, manzaranın keyfini çıkardı.