Adana'da borç cinneti!
ADANA'da 70 yaşındaki Hasan Şahin, eşi 65 yaşındaki Selvinaz ile zihinsel engelli kızı 31 yaşındaki Ayşe Şahin'i et tahtasıyla başlarına vurarak öldürdükten sonra kendini oturduğu apartmandan atarak yaşamına son verdi.
 Olay saat 09.30 sıralarında Reşatbey Mahallesi Adalet Caddesi Yıldız Sitesi 10'uncu katında meydana geldi. Sitenin 10'uncu katından oturan çiftçi Hasan Şahin, evinin balkonundan kendini boşluğa bıraktı. Beton zemine düşen Şahin olay yerinde hayatını kaybetti.
 Polis ve sağlık ekipleri, ihbar üzerine olay yerine gelerek inceleme başlattı. Bu sırada Şahin ailesinin ev işlerine yardım ettiği için yedek anahtarları bulunan apartman görevlisi polisle birlikte eve girince Şahin'in eşi Selvinaz ile kızı Ayşe'nin yataklarında cesetlerini buldu. Yapılan incelemede Hasan Şahin'in, eşi ve zihinsel engelli kızının başlarına et tahtasıyla vura vura öldürdüğü ardından da kendini balkondan attığı anlaşıldı.
 İFLAS ETMİŞ
 Hasan Şahin'in Adana'nın İmamoğlu İlçesi'nde çiftçilik yaptığı, nar bahçesi ve nar işleme tesisinin bulunduğu ancak iflas ettiği, bu yüzden psikolojik sorunlar yaşadığı ileri sürüldü. Şahin'in son iki aydır apartman aidatını bile ödeyemediği de ileri sürülürken olayı duyarak eve gelen yakınları acı haberle sinir krizi geçirdi.