Kokainle yakalanan zanlı: ‘Haberim yoktu’
Bursa Emniyet Müdürlüğü tarafından düzenlenen uyuşturucu operasyonunda 16,3 gram kokain maddesi ele geçirildi. Operasyonda 2 kişi gözaltına alınırken zanlılar, “Haberimiz yoktu” savunmasını yaptı.
 İstanbul’dan Bursa’ya kokain maddesi getirileceği ihbarını alan Bursa Emniyet Müdürlüğü Kaçakçılık ve Organize Suçlarla Mücadele Şubesi Narkotik Bürosu ekipleri, İstanbul’dan gelen aracı durdurmak için Bursa-İstanbul karayolu terminal kavşağı yakınlarında tedbir aldı. Polis ekipleri, araçla trafikte sıkıştırdıkları aracı durdurdu. Hakan N. (25) ve Cengiz K.’nin (24) bulunduğu otomobilin torpido gözünde 16,3 gram kokain maddesi ele geçirildi.
 Bursa Emniyet Müdürlüğü’nde sorgulanan zanlılardan Hakan N., “Kokain miymiş, benim haberim bile yoktu” derken Cengiz K. isimli zanlı, “Bir arkadaş verdi, ben içici olduğum için aldım.” diye konuştu. 
     
 Sorgulaması tamamlanan zanlılar, ‘uyuşturucu madde bulundurmak ve uyuşturucu ticareti yapmak’ suçundan adliyeye sevk edildi. Nöbetçi mahkemeye sevk edilen zanlılardan Cengiz K. tutuklanarak cezaevine konulurken diğer zanlı tutuksuz yargılanmak üzere serbest bırakıldı. 
  