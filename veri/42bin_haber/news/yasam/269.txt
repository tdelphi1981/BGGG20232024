Belini çektiridi, ameliyatlık oldu
10 yıldır bel ağrısı çeken Fatma Arslan, tedavi için kırık çıkıkçı denen kişilere gidince ameliyat olmak zorunda kaldı.
 38 yaşındaki Arslan, Denizli Devlet Hastanesi'nde yapılan ameliyatla sağlığına kavuştu. Hiç gerek yokken belini çektirmesinden kaynaklanan kırık yüzünden ameliyat olmak zorunda kalan Arslan, "Yıllardır bel ağrısı çekiyorum. Halk arasında kırıkçı çıkıkçı tabir edilen kişilere gittim, belimi çektirdim. Birkaç gün ağrım geçti ama sonra yeniden başladı. Çekme esnasında belimdeki kemiklerde kırık oluşmuş. Doğrudan doktora gelseydim ameliyat olmak zorunda kalmayacaktım ve sağlığıma daha erken kavuşacaktım. Kimse benim düştüğüm hataya düşmesin, işin uzmanına tedavisini yaptırsın." dedi.
 'KIRIK ÇIKIKÇILARA İTİBAR ETMEYİN'
 Fatma Arslan'ı ameliyat eden beyin cerrahi uzmanı Opr. Dr. Süleyman Coşkun ise Denizli'de kırık çıkıkçılara bel çektirme vakalarının çok olduğunu, bu sebeple yılda ortalama 15-20 kişinin, gerekmemesine ameliyatlık hale düştüğünü söyledi. Opr. Dr. Coşkun, şunları kaydetti: "Hastamız, 10 yıl süren bel ağrısı ve her iki bacağa vuran ağrı yakınımıyla bize geldi. Öyküsünü sorguladığımızda, 10 yıl öncesine ait bel ağrısını hekim olmayan birilerine çektirdiğini, o günden sonra birçok tıbbi yardım almasına rağmen ağrılarının geçmediğini ifade etti. Tetkikler sonucunda bel kemiklerindeki eklemlerde kırık tespit edildi. Cerrahi gerekmeyen bir bel fıtığı olmasına rağmen kırığa bağlı belini tutamamasından ötürü ameliyat edildi. Hastamız şifaya kavuştu."
 Coşkun, hastaları bel fıtığında işin ehli olmayan kişilere gidilmemesi konusunda uyardı. Bel fıtığı varsa ve ameliyat gerekmiyorsa işin uzmanına danışmadan kesinlikle çektirilmemesi gerektiğini vurgulayarak, "Eğer yapılacaksa da uzman kişiler tarafından yapılması uygun olacaktır. Hastamızda olduğu gibi hiçbir cerrahi müdahaleye gerek olmamasına rağmen belindeki kırıklardan ötürü ameliyat olmak durumunda kaldı." dedi.
 CİHAN
  