'Yasaklı şarkılar'a 'yasaklılar' desteği
TRT, darbe döneminde 'yayınlanamaz' kararı verdiği 'Yasaklı Şarkılar'a iade-i itibar yaparak, özel bir program hazırladı.
  Gizem COŞKUNARDA
 TRT Müzik Denetleme Kurulu'nun, bestecisi Ermeni olduğu, halkı isyana teşvik ettiği, devlet memurunu yerdiği, Yassıada'yı çağrıştırdığı, erotik bulduğu, sözlerinde 'Deniz' adı geçtiği, halkı içmeye ve intihara teşvik ettiği gibi gerekçeyle o dönemde yasakladığı, 'Batsın Bu Dünya', 'Hayat Bayram Olsa', 'Arkadaşım Eşşek', 'Arkadaş', 'İkinci Bahar', 'Sarışınım', 'Ada Sahilleri' ve daha birçok şarkı 'Yasaklı Şarkılar' programıyla TRT ekranlarına geliyor.
 TRT REFORM YAPTI
 'DOLDUR Meyhaneci' şarkısı içki içilmesine özendirdiği için TRT'de yasaklı şarkıcılar arasında bulunan sanatçı Adnan Şenses, konuya ilişkin 'Bu bir reform' dedi. Şenses, şunları ekledi:
 'Bİzİm zamanımızda TRT'deyken, şarkılar İstanbul Radyosu'nda kayıt ediliyordu ve daha sonra müzik hocalarımız tarafından denetimden geçiyordu. Uygunsuz şarkılar yayınlanmıyordu. 
 Hatta TRT sanatçısı olmayanlar TRT televizyonuna çıkamıyordu. Sonra ben uygulanan sansürler sebebiyle TRT'ye çıkmayacağımı açıkladım. TRT. 2002'den sonra ise tamamen halka açıldı. TRT'yi kutluyorum.'
 
 GEÇMİŞLE HESAPLAŞMA
 Merhum Barış Manço da TRT'den sansür yiyen isimler arasındaydı. Manço'nun 'Arkadaşım Eşşek' şarkısı  'İnsanın arkadaşı eşek olamaz' diye yasaklanmış, 'Lambaya Püf De' şarkısı ise erotik bulunmuştu. 
 Barış Manço'nun eşi Lale Manço da TRT'nin yeni uygulamasına ilişkin şunları söyledi:
 TRT herşeye açık bir müessese değil. En demokratik, en açık mıdır emin değilim. Sansür hala var. TRT geçmişle hesaplaşıyor. Ama bence geçmişle hesaplaşmak doğru bir yaklaşımdır. Bu şekilde yavaş yavaş doğruyu bulacaklarına inanıyorum.
  