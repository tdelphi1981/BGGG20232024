Otomobilinde 12 kurşunla öldürüldü
İZMİR'in Ödemiş İlçesi'nde, çiftçi 29 yaşındaki Mahmut Sevil, otomobilinde tabancayla öldürüldü.
 Bugün saat 10.00 sıralarında Ödemiş'e bağlı Yeniceköy Köyü, Kumyeli Mevkisi'nde, 35 Z 6650 plakalı otomobilde kanlar içinde birinin olduğunu gören köylüler, jandarmaya haber verdi. Olay yerine giden jandarma ekipleri, direksiyon başında ölü bulunan kişinin Ödemiş'in Türkönü Köyü'nden evli, bir çocuk babası çiftçi Mahmut Sevil olduğunu belirledi. Sevil'in otomobilin dışından açılan ateş sonucu baş ve göğüs bölgesine isabet eden 12 kurşunla vurulduğu belirlendi. Otomobilde parmak izi incelemesi yapan jandarmanın, öldürülen Sevil'in son görüştüğü kişileri tespit etmeye çalşıtığı öğrenildi.