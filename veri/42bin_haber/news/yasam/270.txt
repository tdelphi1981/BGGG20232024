Kırık kolla hırsızlıkta yakalandı
İZMİR'in Konak İlçesi'nde, iki ay önce hırsızlık amacıyla girmeye çalıştığı evin çatısından düşünce kırılan sağ koluna platin takılıp alçıya alınan 25 yaşındaki M.Ş., başka bir evden cep telefonu çaldıktan sonra kaçarken polis tarafından yakalandı. Hırsızlık yapmadığını iddia eden M.Ş.'nin cebinden, girdiği evin sahibine ait cep telefonu çıktı.
 Bugün saat 02.30 sıralarında, kız kardeşi ile birlikte yaşayan 44 yaşındaki Havva Erkmen'in Gürçeşme semti 3438 sokaktaki evine giren bir kişi, yatakta uyuyan kadının başucundaki cep telefonunu aldı. Gürültüye uyanan Havva Erkmen, hırsızlık şüphelisi ile karşı karşıya geldi. Erkmen'in bağırarak yardım istemesi üzerine hırsız kaçtı.
 KOLU ALÇIDA KAÇAMADI
 İhbar üzerine kısa sürede olay yerine gelen Konak Asayiş Ekipleri, sağ kolu alçıda olan ve kaçmaya çalışan hırsızlık şüphelisi M.Ş.'yi yakaladı. Yapılan aramada, ev sahibi Havva Erkmen'e ait cep telefonu, M.Ş.'nin üzerinden çıktı. M.Ş.'nin, 2 ay önce de başka bir eve girmek isterken çatıdan düşerek sağ kolunu kırdığı belirlendi. İyileşmesi için platin takılan kolundaki alçının da henüz çıkarılmadığı görüldü.
 Olayla ilgili soruşturma başlatılırken, M.Ş.'nin işlemlerin tamamlanmasının ardından adliyeye sevkedileceği bildirildi.