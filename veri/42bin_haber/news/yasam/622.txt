Evlerine ulaşmanın tek yolu asma köprü
Artvin'in Yusufeli ilçesine bağlı Irmakyanı köyü sakinleri, evlerine gidebilmek için tek ulaşım yolu olan Çoruh Nehri üzerindeki 80 metrelik asma köprüden geçiyor. Artvin'e 99, Yusufeli ilçesine 5 kilometre uzaklıkta olan yaklaşık 150 nüfuslu Irmakyanı köyüne, sadece Çoruh Nehri üzerine kurulu asma köprüden ulaşılabiliyor.

Temeli hafta içi atılan Yusufeli Barajı'nın bölgeyi sular altında bırakacak olması nedeniyle yeni bir köprü beklentisi olmayan köylüler, yaya geçişinin yanı sıra tehlikeyi göze alarak, 80 metre uzunluğunda, 2,5 metre eninde ve nehirden 15 metre yükseklikte olan köprüden araçlarıyla da geçiyor.

Köy muhtarı İsmail Şimşek, mahallede yaşayanların, evlerinin eksiklerini köprüden ulaşım sağlayarak giderdiklerini kaydederek, ''Düğün, cenaze gibi merasimlerde bile bu yolu kullanıyoruz. İnsanlar düğünlerde gelinlerini, tahta köprüden geçirerek evlerine ulaştırıyor'' dedi.