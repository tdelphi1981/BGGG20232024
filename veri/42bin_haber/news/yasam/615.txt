Geleneksel mutfağa "fast food" darbesi
Dünyaca ünlü Fransız geleneksel mutfağı, 2012 yılında ''fast food'' kültürüne boyun eğdi. Fransa'da 2012 yılında 34 milyar Euro ciro yapan ''fast food'' pazarı, geleneksel lokantaların yaptığı cironun önüne geçti. 

Lokantacılık sektöründe danışmanlık hizmeti veren Gira isimli şirketin araştırmasına göre, 2004 yılından bugüne sürekli artış gösteren "fast food" pazarı, lokantacılık sektöründe ilk defa 2012'de yüzde 54'lük paya ulaştı. 

Dünyaca ünlü McDonald's geçen yıl bir önceki yıla oranla cirosunu yüzde 4 artırarak 4,5 milyar Euro'ya çıkardı. 

Sektörün diğer önemli ismi Quick yüzde 5 artışla cirosunu 1,02 milyar Euro'ya yükseltti.  

Küresel mali krizle birlikte Fransızlar restorana gitmek için daha az dışarı çıkarken, geleneksel lokantalar sektörde ''fast food'' mekanların üstünlüğüne boyun eğmek zorunda kaldı.  

Pizzacılar daha az etkilendi 

Mali kriz en fazla pahalı restoranları vururken, pizzacıların krizden daha az etkilendiği bildirildi. 

Gira'nın verdiği rakamlara göre, dünyada ABD'den sonra en fazla pizza tüketimi yılda 1,26 milyar Euro ciro ile Fransa'da gerçekleşiyor.  