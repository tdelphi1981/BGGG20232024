Haliç Köprüsü'nde zincirleme kaza: 1 ölü
Haliç Köprüsü üzerinde 4 aracın karıştığı zincirleme trafik kazasında 3 kişi ağır yaralandı.
 Kaza, saat 05.00 sıralarında köprünün Edirne istikametinde meydana geldi. Görgü tanıklarının ifadelerine göre, 34 FM 1335 plakalı araç köprü üzerinde zikzak çizerek ilerlemeye başladı. Bu sırada önünde seyreden Ender Karabudak yönetimindeki 34 JS 0920 plakalı araca çarptı. Ender Karabudak yönetimindeki araç da önündeki temizlik kamyonuna vurdu. Sürücüsünün direksiyon hakimiyetinden çıkan 34 FM 1335 plakalı araç, yolun sağında seyir halindeki 34 ZH 1064 plakalı kapalı kasa kamyonete çarptı. 34 FM 1335 plakalı araçta bulunan 3 kişi ağır yaralandı.
 Yaralılara ilk müdahaleyi olay yerindeki vatandaşlar yaptı. Ambulansın geç kaldığını iddia eden vatandaşlar, tepki gösterdi. Aracın içerisindeki bir bayan bulunduğu yerde sıkıştı. Olay yerine gelen itfaiye ekipleri yaralıyı sıkıştığı yerden kurtarmak için uzun süre uğraş verdi. Sıkıştığı yerden çıkarılan bayana sağlık ekipleri yerde kalp masajı yaptı. Hayata döndürülmeye çalışılan yaralı hastaneye kaldırıldı.
 Kazada yaralanan bir diğer kadın ise asfalt üzerinde yatarak uzun süre ambulans bekledi. Yaralı kadın, yolun tıkanması sonucu gelmekte zorlanan ambulansa sedye ile ulaştırıldı. Ancak trafik içinde kalan ambulans yaklaşık 40 dakika hareket edemedi. Olay yerine gelen çekicilerin kaza yapan araçları çekmesinin ardından trafik açıldı. Ambulanslar yolun açılmasıyla yaralıları hastaneye götürebildi. Polis ekipleri olayla ilgili soruşturma başlattı.
 Ağır yaralı bir kişi kurtarılamadı
 Haliç Köprüsü üzerinde 4 aracın karıştığı zincirleme trafik kazasında ağır yaralanan 3 kişiden kimliği henüz belirlenemeyen bir bayan, kaldırıldığı hastanedeki tüm müdahalelere rağmen yaşamını yitirdi. Diğer ağır yaralılar Oke Aydemir ve Elif Nurçayır'ın tedavilerine devam ediliyor.
 CİHAN
  
 
  