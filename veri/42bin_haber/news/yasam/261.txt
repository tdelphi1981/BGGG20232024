Türkler kısa mesafe insanı!
Avrupa’nın bir numaralı uçak bileti karşılaştırma motoru Skyscanner, dünyanın seyahat eğilimlerini ortaya koyan Seyahat Alışkanlıkları Raporu’nu yayımladı. 
Rapora göre;  uçuşların tüm Avrupa’da en yoğun olduğu gün 22 Aralık olurken, en uzun süreli tatili Hollandalılar yapıyor. Türkler kısa mesafe uçuşları tercih ederken, Türkiye’yi en çok İngilizler, Almanlar ve Ruslar ziyaret ediyor. 
Seyahat etmek isteyenlere havayollarının milyonlarca rotası için en ucuz uçak bileti alternatiflerini karşılaştırmalı olarak sunan Skyscanner, her sene yayımladığı Seyahat Alışkanlıkları Raporu ile Avrupa, Amerika ve Asya Pasifik ülkelerinin tüm yıla ait verilerini karşılaştırarak “En çok hangi ülke ziyaret ediliyor?”, “Kimler çocukları olmadan seyahat etmiyor?”, “Türkler bu sene en çok hangi ülkeyi tercih etti?” gibi birçok sorunun cevabını ortaya koyuyor. 
Avrupa’nın En Popüleri İspanya 
Skyscanner Seyahat Alışkanlıkları Raporu, Avrupa ülkelerinden yapılan aramalarda 2012 yılının en popüler ülkesinin İspanya olduğunu ortaya koyuyor. Hem yaz hem de kış döneminde tüm Avrupa tarafından en çok tercih edilen ülke olan İspanya’yı, İngiltere ve İtalya izliyor. 
Türkiye’yi en çok İngilizler tercih ediyor 
Rapora göre 2012 yılında Türkiye’ye uçak bileti arayan milletlerin başında İngilizler yer alıyor. İngilizleri, Almanlar ve Ruslar takip ediyor. 2012 yılında Türkiye’den uçuşların en yoğun olduğu günün Kurban Bayramı’na denk gelen 24 Ekim olduğu gözlemlenirken, en yoğun haftanın ise yaz tatilinde, 6-12 Ağustos tarihleri arasında olduğu görülüyor. 
 Son Dakikacı İspanyollar! 
Skyscanner Seyahat Alışkanlıkları Raporu’na göre, 2012 yılının son dakikacısı İspanyollar! Seyahat için uçak bileti ayırtmaya 68 gün önceden başlayan İngilizler en planlı millet olarak dikkat çekerken, İngilizleri yaklaşık 48 gün ile Ruslar ve İtalyanlar takip ediyor. Rapora göre İspanyollar uçak bileti ayırtmaya yaklaşık 46 gün önceden başlıyor. 
Keyfine düşkün Hollandalılar… 
Rapora göre ortalama 12 gün ile en uzun tatili Hollandalılar yapıyor. Hollandalıları, Fransızlar ve İsveçliler yakından takip ederken, en kısa tatili ise ortalama 8.3 gün ile Ruslar yapıyor. Ruslardan sonra İtalyanlar ve İspanyollar da tatillerini kısa tutan milletler arasında yer alıyor.  
Kuzey ülkeleri “çocuksuz olmaz!” diyor 
Skyscanner’ın yayımladığı 2012 Seyahat Alışkanlıkları Raporu, en çok Kuzey Avrupa ülkelerindeki ailelerin çocuklarıyla beraber seyahat ettiklerini gösteriyor. Danimarkalılar, Norveçliler ve İsveçliler 2012’de çocuklarıyla en çok seyahat eden milletler olurken; İspanyollar, İtalyanlar ve Almanlar çocuklarıyla en az seyahat eden milletler… 
Türkler kısa, Ruslar uzak mesafenin yolcusu… 
Kısa süreli tatil yapmalarına rağmen 2012’de en uzağa uçak bileti arayanlar Ruslar.  İngilizler ve Fransızlar da uzak mesafeleri tercih ederken, 2012’nin en kısa mesafeli uçuş aramaları Almanya’dan yapılıyor. Kısa mesafe uçak bileti aramalarında Almanlardan sonra Türkler ve İtalyanlar geliyor. Seyahat Alışkanlıkları Raporu’nda Türkler yoğunlukla kısa mesafeye seyahat ederken, Türkiye’den yapılan aramalarda Tayland’ın en çok arananlar listesinde 11. sırada yer alması dikkat çekiyor. Türkiye’ye vize uygulamayan Tayland, tropik iklimi ve farklı kültürüyle Türklerin ilgisini çekiyor. Tayland aynı zamanda Çinli, Hindistanlı, Endonezyalı, Filipinli ve Singapurlu seyahat severlerin de ilk dört tercihi arasında yer alıyor. 
Türkler vizeden sıkıldı! 
2011’e kıyasla bu sene Türkiye’den Kosova için uçak bileti aramalarında %115’lik bir artış görülüyor. Kosova’yı %103’lük bir artışla Ukrayna ve %99’luk bir artışla Kıbrıs takip ediyor. En büyük artışın Türklere vize uygulamayan ülkelere olan aramalarda görülmesi, Türklerin vize masrafları ve prosedürleriyle uğraşmaktan artık sıkıldığını gösteriyor. Türkiye’den 2012 yılı aramalarında neredeyse hiç artış görülmeyen ülkeler ise Afganistan, Tacikistan ve Nijerya.