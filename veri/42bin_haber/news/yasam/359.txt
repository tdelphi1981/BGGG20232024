Kimliklerini almak için geceden kuyruğa girdiler
AÇIKÖĞRETİM Fakültesi öğrencileri 10 Aralık'ta verilmesi gereken öğrenci kimlik kartlarının bir ay gecikmeli dağıtılması nedeniyle, açıköğretim büroları önünde geceden itibaren uzun kuyruklar oluşturdu.
 Sabah saatlerinde Açık Öğretim Fakültesi'nin İzmir'deki Bornova ve Güzelyalı şubelerine gelenler geceden başlayan kuyruğu görünce şaşkına döndü. Günün ilerleyen saatlerinde kuyruk uzadı. Bu haftasonu sınavlara girebilmeleri için kartlarını en geç yarına kadar (Cuma) almak zorunda olan öğrenciler dondurucu soğuğa rağmen sıralarını terk etmedi. Kuyruk Bornova Açıköğretim binasının önünde yüzlerce metreyi buldu.
 Kimlik kartlarının dağıtacağı haberini, 2 Ocak Çarşamba günü saat 17.00'de cep telefonu mesajıyla öğrendiklerini belirten öğrenciler "Sınava nasıl gireceğimizin endişesine düştük. Gelen cep mesajı ile umutlandık, soluğu Açıköğretim şubelerinde aldık. Ancak kuyruğun uzunluğunu görünce hayal kırıklığına uğradık" dedi.
 BAZI KİTAPLAR BULUNAMIYOR
 Öğrenciler hala Siyasi Bilim Sosyolojisi, İstatistik ders kitaplarının bulamadıklarından da yakınarak şunları söyledi:
 "Sınava iki gün kala biz nasıl ders çalışacağız. ÖSYM yetkilileri bize kitap kalmadığını söylüyor. Bunun suçlusu biz miyiz? Tek suçumuz okumak istemek mi? Her yıl kayıt, kitap gibi sorunlar yaşıyoruz. Numaramatik olmaması nedeniyle kuyruklarda ihlaller, tartışmalar yaşıyoruz. İşyerinden güçlükle izin alabilen arkadaşlarımız var. En az beş defa kimlik kartı için şubeye gelip gittik ama hep aynı cevabı aldık. Bu yıl da aynı sorunları yaşamak istemiyoruz. Yetkililer gerekli önlemleri alsın."