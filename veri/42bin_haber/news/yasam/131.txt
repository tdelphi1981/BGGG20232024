Ekmek artık mıncıklanarak alınmayacak
Afyonkarahisar'da ekmeğin üretimi ve satışına ciddi denetim geliyor. Bundan sonra meyve seçer gibi ekmek seçmek yasaklanıyor. Satış noktalarına eldiven bırakma zorunluluğuyla birlikte, ekmek artık müşteriye görevliler tarafından verilecek. Afyonkarahisar'da çavdar, buğday ekmeği ve benzer karışım içeren ekmekler ambalajda satılacak.
 Afyonkarahisar Gıda Tarım ve Hayvancılık İl Müdürlüğü, yeni çıkan 'Ekmek Tebliği' doğrultusunda, uyulması gereken kurallar konusunda fırıncıları ve satış yerlerini bilgilendirdi. Ayrıca, sektör çalışanları, hijyen eğitiminden geçirilerek sertifika verildi. Bundan sonra ekmek, üretimden marketlerde satış aşamasına kadar geçen süreçte denetlenecek. Ekmekte istenen un tipi ve tuz değerleri gibi kriterlere uymayanlara 11 bin 870 lira ceza verilirken, hijyene dikkat etmeyenlere bin lira ile 5 bin liraya kadar idari para cezası verilebilecek.
  
 2 BİN 500 KİŞİ HİJYEN EĞİTİMİNDEN GEÇİRİLDİ
 Afyonkarahisar Gıda Tarım ve Hayvancılık İl Müdürü Hüseyin Arap, ekmeğin içeriği, üretimi, ambalaj ve poşete girmesi konusunda sektör çalışanlarını bilgilendirmeye devam ettiklerini söyledi. Şimdiye kadar 2 bin 500 fırın ve market çalışanını hijyen eğitiminden geçirerek, sertifika verdiklerini belirten Arap, "Ekmeğin yapımında kullanılan un tipi, ambalajları, poşete girmesi, ekmekteki tuz miktarının azaltılması insan sağlın açısından oldukça önemlidir. Tuz oranları azaltılırken, artık Tip 650 un kullanılması zorunlu hale geldi. Ayrıca, üretimde kullanılan alet ve ekipmanların temiz olması, çalışanların hijyene dikkat etmesi gerekiyor." dedi.
 "EKMEKĞİ MINCIKLAMAK YOK"    
 Ekmeğin satışı konusunda da sıkı takip yapılacağını belirten Arap, hijyene sıkı bir takip getirdiklerini kaydetti. Arap, manavda bile elmanın seçilmesine müsaade edilmezken, bir ekmek alırken defalarca mıncıklandığını ve bunun da sağlık açısından ciddi riskler oluşturduğunu hatırlatarak, artık buna müsaade etmeyeceklerini anlattı. Arap, "Ekmeğin satışını kontrol ediyoruz. Artık satıcı, ya kendisi ekmeği verecek ya da eldiven poşeti bırakarak, tüketicinin eldivenle ekmeğe dokunmasını sağlayacak. Satış noktalarına da özellikle marketlerde uyarı levhası asılması, eldivensiz dokunulmaması ve ekmek dolabının kasiyere yakın yerlerde olması, market çalışanlarının ekmeği vermesinin zorunlu olduğunu bildirdik." diye konuştu.
 Afyonkarahisar Gıda Tarım ve Hayvancılık İl Müdürü Hüseyin Arap, hijyen konusunda, ekmek üretici ve satıcılarının tebliğde belirtilen hükümler çerçevesinde hareket etmeleri gerektiğine dikkat çekerek, güvenilir gıdanın halk sağlığı açısından büyük önem arz ettiğini ifade etti.
 CİHAN