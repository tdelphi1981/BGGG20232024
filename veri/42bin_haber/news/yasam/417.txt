Yeni bir yağış dalgası geliyor
Yurdun Batı bölgeleri yeni bir yağışlı havanın etkisine giriyor.
 Yurdun Batı bölgeleri yeni bir ılık ve yağışlı havanın etkisine giriyor. Meteoroloji genel müdürlüğü doğu bölgelerinde çığa, kuzey, iç ve doğu bölgelerde çok kuvvetli buzlanmaya, Marmara ve Ege bölgesinde ise lodos nedeniyle baca zehirlenmelerine karşı uyarıda bulundu.
 Meteoroloji Genel Müdürlüğü’nce yapılan son değerlendirmelere göre, yurdun batı bölgelerinin Orta Akdeniz üzerinden gelecek yeni bir ılık ve yağışlı havanın etkisine girmesi bekleniyor. Marmara'nın batısı ve Kıyı Ege'de kuvvetli lodos ile birlikte yağmur ve sağanak şeklinde başlayacak yağışların, öğleden sonra ve akşam saatlerinde batı bölgeleri ile gece saatlerinden itibaren İç Anadolu'nun kuzeybatısı ve Batı Karadeniz’i etkisi altına alacak. Kıyı Ege ile Antalya'da yer yer kuvvetli Sağanak yağışların, yarın (Cumartesi) sabah saatlerinde Ankara, Eskişehir, Çankırı, Bolu ve Karabük çevrelerinde de yer yer kuvvetli kar yağışlarının olacağı, batı bölgelerin iç kesimlerinde yağışların akşam saatlerinden itibaren karla karışık yağmur ve kar şeklinde görüleceği tahmin ediliyor.
 Hava sıcaklıklarının, lodos ile birlikte ülkemizin batısında 4 ila 6 derece artacağı tahmin edilirken, rüzgarın genellikle güney ve güneybatı (lodos) yönlerden hafif, ara sıra orta kuvvette; Marmara, Ege ve Batı Akdeniz'de kuvvetli (40-60 km/s) esmesi bekleniyor.
 -KUVVETLİ YAĞIŞ VE ÇIĞ UYARISI- 
 Yağışların; Kıyı Ege ile Antalya'da yer yer kuvvetli Sağanak yağışların, yarın (Cumartesi) sabah saatlerinde Ankara, Eskişehir, Çankırı, Bolu ve Karabük çevrelerinde de yer yer kuvvetli kar yağışlarının olması beklendiğinden yaşanabilecek olumsuzluklara karşı, ayrıca Doğu Karadeniz'in iç kesimleri ile Doğu Anadolu'da yoğun kar yağışı sonucu oluşan yüksek kar örtüsü nedeni ile yaşanabilecek muhtemel çığ tehlikesine karşı dikkatli ve tedbirli olunması gerekiyor.
 -KUVVETLİ BUZLANMA VE DON OLAYI UYARISI- 
 Yurdun kuzey, iç ve doğu bölgelerinde çok kuvvetli buzlanma ve don olayı beklendiğinden yaşanabilecek olumsuzluklara karşı, başta sürücüler olmak üzere ilgililerin ve vatandaşların dikkatli ve tedbirli olması gerekiyor.
 -KUVVETLİ LODOS ve BACA GAZI ZEHİRLENMELERİ UYARISI- 
 Rüzgarın; Marmara, Ege ve Batı Akdeniz'de güney ve güneybatı (lodos) yönlerden kuvvetli (40-60 km/s) esmesi beklendiğinden yaşanabilecek olumsuz şartlara karşı (soba ve doğalgaz kaynaklı baca gazı zehirlenmeleri, ulaşımda aksamalar vb.) dikkatli ve tedbirli olunması gerekiyor.
 -ZİRAİ DON UYARISI- 
 Ülkemizi etkileyen soğuk hava nedeniyle Doğu Akdeniz ve Karadeniz kıyı şeridinde hafif, kıyıların iç ve yüksek kesimlerinde orta ve yer yer kuvvetli, yurdun kuzey, iç ve doğu kesimlerinde çok kuvvetli don olayı beklendiğinden, halihazırda zirai üretim faaliyetlerini sürdüren üreticiler başta olmak üzere ilgilerin ve vatandaşların zirai don olayına karşı dikkatli ve tedbirli olması gerekiyor.
 -BAZI İLLERDE HAVA DURUMU- 
 Bazı illerde bugün hava durumu ve sıcaklık değerleri şöyle olacak: 
 İSTANBUL: Parçalı, zamanla çok bulutlu, bugün (Cuma) öğle saatlerinden itibaren il geneli yağmur ve sağanak yağışlı geçecek. Rüzgarın, güneybatı (lodos) yönlerden kuvvetli (40-60 km/s) eseceği tahmin ediliyor. (10) 
 ANKARA: Parçalı zamanla çok bulutlu, gece saatlerinden itibaren kar yağışlı geçeceği tahmin ediliyor. ( Gece geç saatlerde etkisini artıracak kar yağışlarının yarın (Cumartesi) sabah saatlerinde yer yer kuvvetli olması beklenmektedir). Bu sabah ve gece saatlerinde kuvvetli buzlanma ve don olayı ile birlikte yer yer sis hadisesi bekleniyor. (4) 
 İZMİR: Parçalı, zamanla çok bulutlu, bugün (Cuma) aralıklı yağmur ve sağanak yağışlı geçecek. Yağışların; bugün öğle saatlerinden itibaren kuvvetli olacağı tahmin ediliyor. Rüzgarın, güneybatı (lodos) yönlerden kuvvetli (40-60 km/s) esmesi bekleniyor. (11) 
 ADANA: Az bulutlu ve açık, zamanla parçalı ve çok bulutlu, akşam saatlerinden itibaren kıyı kesimleri sağanak yağışlı geçecek. Bu sabah saatlerinde kıyı kesimlerinde hafif, yer yer orta, iç ve yüksek kesimlerinde kuvvetli zirai don olayı bekleniyor. (11) 
 ANTALYA: Az bulutlu ve açık, zamanla parçalı ve çok bulutlu, bugün (Cuma) öğle saatlerinden sonra aralıklı sağanak yağışlı geçeceği tahmin ediliyor. Yağışların gece saatlerinden itibaren kıyılarında kuvvetli olması beklenmektedir. Bu sabah saatlerinde iç ve yüksek kesimlerinde hafif zirai don olayı bekleniyor. (14) 
 SAMSUN: Az bulut ve açık zamanla parçalı ve çok bulutlu geçecek. İç kesimlerinde bu sabah saatlerinde buzlanma ve don olayı bekleniyor. (8) 
 VAN: Parçalı ve çok bulutlu geçeceği tahmin ediliyor. İl genelinde kuvvetli buzlanma ve don olayı bekleniyor. Muhtemel çığ tehlikesine karşı tedbirli olunması gerekmektedir. (-4) 
 ERZURUM: Parçalı bulutlu geçeceği tahmin ediliyor. İl genelinde kuvvetli buzlanma ve don olayı ile birlikte yer yer sis bekleniyor. Muhtemel çığ tehlikesine karşı tedbirli olunması gerekmektedir. (-12) 
 DİYARBAKIR: Parçalı ve az bulutlu, bu sabah ve gece saatlerinde buzlanma ve don olayı bekleniyor. (2)
 -BÖLGELERDE HAVA DURUMU- 
 Meteoroloji Genel Müdürlüğü'nün son verilerine göre bölgelerde hava durumu şöyle olacak: 
 MARMARA: Parçalı, zamanla çok bulutlu, bugün (Cuma)sabah saatlerinden itibaren Edirne, Tekirdağ ve Çanakkale ile zamanla bölge genelinin yağmur ve sağanak yağışlı geçeceği tahmin ediliyor. Yağışların bugün (Cuma) öğle saatlerinden itibaren Balıkesir'in Ayvalık, Edremit ve Burhaniye ilçelerinde yer yer kuvvetli olması bekleniyor. Rüzgarın, bölge genelinde güneybatı (lodos) yönlerden kuvvetli (40-60 km/s) esmesi bekleniyor. Bu sabah saatlerinde bölgenin güneydoğusunda hafif buzlanma ve don olayı bekleniyor. Kuvvetli lodos nedeni ile Bursa başta olmak üzere, bölge genelinde baca gazı zehirlenmelerine karşı tedbirli olunması gerekiyor.
 EGE: Parçalı, zamanla çok bulutlu, bugün (Cuma) kıyıları ile öğle saatlerinden sonra bölge genelinin yağışlı geçeceği tahmin ediliyor. Kıyılarında yağmur ve sağanak, zamanla iç kesimlerinde karla karışık yağmur ve kar şeklinde görülecek yağışların, Kıyı Ege'de yer yer kuvvetli olması bekleniyor. Rüzgarın, güney ve güneybatı (lodos) yönlerden kuvvetli (40-60 km/s) eseceği tahmin ediliyor. Bu sabah saatlerinde bölgenin iç kesimlerinde kuvvetli buzlanma ve don olayı ile birlikte yer yer sis hadisesi bekleniyor. Kuvvetli lodos nedeni ile bölge genelinde baca gazı zehirlenmelerine karşı tedbirli olunması gerekiyor. 
 AKDENİZ: Az bulutlu ve açık, zamanla batısı ile kıyı kesimleri parçalı ve çok bulutlu, bugün (Cuma) öğle saatlerinden sonra Batı Akdeniz kıyı kesimleri ve Anamur çevreleri ile akşam saatlerinden itibaren bölge genelinin sağanak, Isparta ve Burdur çevrelerinin kar yağışlı geçeceği tahmin ediliyor. Yağışların gece saatlerinden itibaren Antalya’nın kıyı kesimlerinde kuvvetli olması, bu sabah saatlerinde Doğu Akdeniz kıyılarında hafif, yer yer orta, bölgenin iç kesimlerinde kuvvetli zirai don olayının görülmesi bekleniyor. Rüzgarın; bugün (Cuma) batı kesimlerinde güneybatı (lodos) yönlerden kuvvetli (40-60 km/s) esmesi bekleniyor.
 İÇ ANADOLU: Parçalı ve az bulutlu zamanla batısı çok bulutlu, gece saatlerinden itibaren kuzeybatısının kar yağışlı geçeceği tahmin ediliyor. Yağışların yarın (Cumartesi)sabah saatlerinden itibaren yer yer kuvvetli olması, bu sabah ve gece saatlerinde bölge genelinde kuvvetli buzlanma ve don olayı ile birlikte yer yer sis görülmesi bekleniyor.
 BATI KARADENİZ: Parçalı ve az bulutlu zamanla bölge geneli çok bulutlu, akşam saatlerinden sonra batısı zamanla genelinin yağışlı geçeceği tahmin ediliyor. Yağışların yarın (Cumartesi) Bolu ve Karabük çevrelerinde yer yer kuvvetli olmak üzere iç kesimlerinde kar, kıyılarında yağmur şeklinde olması, bu sabah ve gece saatlerinde iç kesimlerinde kuvvetli olmak üzere, bölge genelinde buzlanma ve don olayı ile birlikte yer yer sis olması bekleniyor.
 ORTA ve DOĞU KARADENİZ: Parçalı ve az bulutlu geçeceği tahmin ediliyor. Bu sabah ve gece saatlerinde kıyılarında hafif, yer yer orta, bölgenin iç kesimlerinde kuvvetli buzlanma ve don olayı bekleniyor. Doğu Karadeniz'in iç kesimlerinde görülen yoğun kar yağışlarının oluşturduğu kar örtüsü nedeniyle meydana gelebilecek çığ tehlikesine karşı, bölgenin kıyı kesimlerinde halihazırda tarımsal üretimde bulunan üreticilerin zirai don olayına karşı tedbirli olmaları gerekiyor. 
 DOĞU ANADOLU: Parçalı ve az bulutlu geçeceği tahmin ediliyor. Yoğun kar yağışlarının oluşturduğu kar örtüsü nedeniyle çığ tehlikesine karşı dikkatli ve tedbirli olunması gerekiyor. Kuvvetli olmak üzere, bölge genelinde buzlanma ve don olayı ile birlikte yer yer sis bekleniyor.
 GÜNEYDOĞU ANADOLU: Parçalı ve az bulutlu, zamanla batısı çok bulutlu, yarın (Cumartesi) sabah saatlerinde Adıyaman, Kilis ve Gaziantep çevrelerinin karla karışık yağmur ve kar yağışlı geçeceği tahmin ediliyor. Bu sabah ve gece saatlerinde bölge genelinde buzlanma ve don olayı bekleniyor.
 ANKA
  