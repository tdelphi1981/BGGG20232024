3 kişiye çarpıp gecekonduya girdi
Ankara’da yoldan çıkan minibüs, çarptığı yayaları önüne katarak gecekonduya girdi. Ayakkabısı minibüsün sileceklerine takılan 2 yaşındaki çocuk kazadan mucize eseri sağ kurtuldu.
 Kaza, dün saat 20.00 sıralarından Mamak, Kazım Orbay Mahallesi 398 Cadde’de yaşandı. Türközü’nden Akdere istikametine seyreden Yasin Tezcan yönetimindeki 06 BR 4982 plakalı minibüs, henüz tespit edilemeyen bir nedenden ötürü yoldan çıktı. Bu sırada yolun karşısına geçmek isteyen kayınvalide Hatice İbikli, gelin Muradiye İbikli ve kucağındaki 2 yaşındaki kızı Hatice Nur İbikli’ye çarpan minibüs şahısları da önüne katarak yolun bitişiğindeki gecekonduya girdi. Tamamı gecekondunun içine giren aracın altında kalan Hatice İbikli olay yerinde hayatını kaybetti. Sürücü Yasin Tezcan ile Muradiye İbikli ve kızı Hatice Nur İbikli vatandaşların yardımıyla gecekondudan çıkarıldı.
 Olay yerine çok sayıda itfaiye, ambulans ve polis ekibi sevk edildi. İlk müdahalesi olay yerinde yapılan yaralılar, ambulanslarla en yakın hastanelere kaldırıldı. İtfaiye aracına bağlanarak çıkarılan minibüsün sileceklerinde küçük kızın ayakkabısı bulundu. Ekipler, başka bir şahsın olması ihtimali nedeniyle gecekonduyu didik didik aradı. Kazadan yara almadan kurtulan sürücü ise gözaltına alınarak karakola götürüldü. Anne ve küçük kızın sağlık durumlarının iyi olduğu öğrenildi.
 Gecekonduda kiracı olarak kalan Hacı Yayla, ”Ben o sırada dışarıdaydım. Gecekonduda kiracı olarak kalıyorum. Hem ikamet hem işyeri olarak kullanıyorum. Kazayı gördüm. Minibüs aşağıdan süratli şekilde geldi. O sırada karşıya geçmek isteyen aileyi önüne katarak gecekonduya girdi” diye konuştu. Kazayla ilgili soruşturma başlatıldı.