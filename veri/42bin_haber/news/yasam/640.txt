"Kıvanç ve Kenan benim gözbebeğim"
Bursa'daki bir alışveriş merkezinde düzenlenen imza gününe katılan Hülya Koçyiğit, eski oyunculardan Erol Taş'ı çok özlediğini belirterek, yeni oyunculardan Kıvanç Tatlıtuğ ve Kenan İmirzalıoğlu için "Onlar benim gözbebeğim" diye konuştu. 
Bursa'daki, 'Yıldızlar Anatolium'da Parlıyor' adlı etkinliğine katılan Hülya Koçyiğit, kendisine gösterilen yoğun ilgiden mutlu oldu. Bursalı hayranlarının yoğun ilgi gösterdiği söyleşi ve imza günü yaklaşık 2 saat sürdü. AVM'de uzun kuyruk oluşturan her yaşta Koçyiğit hayranı, korumaları zaman zaman zor durumda bıraktı. İmza etkinliğine katılmadan önce önce soruları yanıtlayan Koçyiğit, Türk sinemasındaki eski ve yeni oyuncuları değerlendirdi. Hülya Koçyiğit, son dönemde beklediği, arzuladığı ve görmek istediği oyuncu tiplemesi olarak Kıvanç Tatlıtuğ ve Kenan İmirzalioğlu'nu sayarken, "Onlar benim gözbebeğim" dedi. Koçyiğit, iyi senaryo ve kaliteli ekiplerin bir araya gelememesi nedeniyle dizi sektöründen uzak kaldığını, teklifleri kabul etmediğini söyledi.

Oyuncu Erol Taş'ın yaşamında ayrı bir yeri olduğunu söyleyen Hülya Koçyiğit, "İlk filmimde bana yol gösteren, mesleğimi, öğreten ve yolumu açan bir ağabeydi. Var olduğu sürece beni korudu ve kolladı. Onun için bendeki yeri çok çok müstesna. Şanslıyım ki, birçok filmde beraber rol aldık. Sağlık sorunları nedeniyle erken veda etti. Erol ağabeyi çok özlüyorum" diye konuştu..

"ÇOCUKLAR POHPOLANMAMALI"

Hülya Koçyiğit, kadına şiddetin nasıl çözüleceği konusundaki sorular üzerine, ""Annelerimize büyük sorumluluklar düşüyor, çocuklarını yetiştirirken cinsiyet ayrımı yapmamaları gerekiyor" dedi. 50 yıllık oyunculuk hayatında TRT'nin ses sınavlarından geçmiş biri olarak, kendisinden beklenen albüm isteklerini yerine getiremediğini ifade eden Koçyiğit, "Ben sinema aşığıyım. Türk halkı için 200 unutulmaz filme imza attım ve albüm için zamanım yoktu" dedi.