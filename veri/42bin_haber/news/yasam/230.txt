100 TL'lik sigorta, 100 bin TL tazminat getirdi
MANİSA'nın Gördes İlçesi'nde, trafik kazasında yaşamını yitiren çiftçi 66 yaşındaki Hasan Ali Aydeniz'in, 100 TL ödeyerek yaptırdığı 'ferdi kaza sigortası' nedeniyle ailesine 100 bin TL tazminat ödendi.
 Gördes'e bağlı Efendeli Köyü'nde çiftçilik yapan, evli ve dört çocuk babası Hasan Ali Aydeniz, 16 yıldır ortağı olduğu Gördes Tarım Kredi Kooperafi'nden 8 Ekim 2011 tarihinde kredi çekti. Aydeniz, kredi çekerken üyelere özel 100 TL karşılığında, bir yıllık 'ferdi kaza sigortası'nı da yaptırdı.
 Geçen 30 Eylül'de traktörüyle kaza yapan Aydeniz, yaşamını yitirdi. Gördes Tarım Kredi Kooperafi, sigorta poliçesinin süresinin dolmasına 8 gün kala yaşamını yitiren Aydeniz'in ailesini arayıp, kendilerine toplam 100 bin TL tazminat ödeneceğini bildirdi. Aydeniz'in sigorta yaptırdığından habersiz olan eşi ve çocukları büyük şaşkınlık yaşadı. Tazminat aile fertlerinin hesaplarına yatırıldı. Tarım Kredi Kooperatifleri İzmir Bölge Birliği Başkanı Yusuf Yeşil, Gördes Tarım Kredi Kooperatifi Başkanı Seyfi Emre ile dün sigortanın özendirici olması amacıyla, Aydeniz'in eşi Fatma Aydeniz'e 100 bin lira tutarındaki sembolik çeki törenle verdi.
 Törende konuşan Yeşil, sigortanın ne kadar önemli olduğunun bu olay ile bir kez daha görüldüğünü belirterek, "Kurum olarak ortaklarımızı ferdi kaza sigortası hususunda devamlı teşvik ediyoruz. Merhuma Allah'tan rahmet diliyorum. Ama hayat durmuyor, devam ediyor. Eşi ve 4 çocuğu hak ettikleri tazminatla, acılarını bir nebze azaltabilecekler" dedi.
 Yeşil, yılbaşından bu yana Ferdi Kaza Sigortası yaptıran ortaklardan, kaza sonucu vefat edenlere toplam 1.5 milyon lira tazminat ödendiğine de dikkati çekti.