Yarım saatlik kovalamaca karakolda bitti
KONYA'da polisin 'dur' ihtarına uymayarak otomobille kaçan 4 şüpheli yarım saatlik kovalamaca sonucu yakalandı. Ellerine kelepçe takılarak polis otosuna götürülen şüpheliler, "Kelepçe takmayın. Kaçak halimiz yok" diyerek tepki gösterdi.
 Merkez Selçuklu ilçesi Otogar Kavşağı mevkiinde devriye gören yapan polis ekipleri şüphe üzerine 42 H Z 8886 plakalı otomobile 'dur' ihtarında bulundu. Mustafa M. idaresindeki otomobil ihtara rağmen durmayarak kaçmaya başladı. İçinde 4 şüphelinin bulunduğu otomobil ile polis arasında kovalamaca başladı. Yaklaşık 10 kilometre kaçan Mustafa M., Özlem Mahallesi'ndeki çıkmaz sokakta otomobili bırakarak kaçmaya başladı. Bunun üzerine yaklaşık 20 ekip kaçan şüphelileri bulmak için çevrede arama çalışmaları başlattı. Etrafı didik didik eden ekipler yarım saatlik kovalamaca sonrası Mustafa M. ve arkadaşlarını yakaladı.
 
 Ellerine kelepçe takılarak polis otosuna götürülen şüpheliler, "Kelepçe takmayın. kaçacak halimiz yok" diyerek polise tepki gösterdi. Polis yaptığı ilk incelemede şüphelilerin Sarayönü ilçesinde hayvan hırsızlığı yaptıkları şüphesi üzerinde duruyor. Gözaltına alınan şüpheliler ifadeleri alınmak üzere Asayiş Şube Müdürlüğü Hırsızlık Büro Amirliği'ne götürüldü. Olayla ilgili soruşturma sürüyor.