Vahşi hayvan parkında aslan saldırısı: 1 ölü
ABD'nin California eyaletindeki özel bir vahşi hayvan kampında, gönüllü olarak çalışan kadın stajyer, parktaki bir aslanın saldırısı sonucu öldü. Cat Haven adlı tesisin kurucusu ve yetkili müdürü Dale Anderson yaptığı açıklamada 26 yaşındaki ismi açıklanmayan stajyerin bir aslan için ayrılmış özel bölmeye girdikten sonra öldüğünü bildirirken, yetkililer, stajyerin niçin aslan için ayrılmış bölüme girdiği konusunda soruşturma başlatıldığını duyurdu.

Hayvan parkını işleten, Project Survival adlı kar amacı gütmeyen kuruluşun sözcüsü Tanya Osegueda, stajyerin Couscous isimli 4 yaşındaki bir Afrika aslanı tarafından öldürüldüğünü söyledi.

Fresno ilçesi Şerif bürosundan yapılan açıklamada da acil yardım çağrısı üzerine harekete geçen şerif yardımcılarının, stajyeri, Cat Haven parkındaki aslan için ayrılan bölmede ciddi şekilde yaralı olarak yatarken bulduğu belirtildi.

Özel bölmede stajyerin yanında bulunan aslanın önce bir park görevlisi yardımıyla uzaklaştırılmaya çalışıldığı kaydedilen açıklamada, ancak bunda başarılı olunamaması üzerine şerif yardımcılarının aslanı vurarak öldürmek zorunda kaldığı bildirildi.

Açıklamada, yaralı stajyerin, şerif yardımcılarının özel bölmeye girmesinin hemen ardından olay yerinde hayatını kaybettiği belirtildi.

Fresno ilçesinin doğusunda, California'daki Sierra Nevada sıra dağlarının eteğindeki 40 hektarlık bir arazide kurulu Cat Haven vahşi hayvan parkı, kurulduğu 1993'ten beri Bengal kaplanları, Sibirya vaşakları, vaşaklar, jaguarlar, çeşitli leopar türleri ile bölgeye has bir tür olan doru vaşaklarını barındırıyor.