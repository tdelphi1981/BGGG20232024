Yangın iki noktada sürüyor
İskenderun ilçesindeki yangının iki noktada devam ettiği, şu ana kadar 70 hektar ormanlık ile 50 hektar makilik alanın zarar gördüğü bildirildi.
 Antakya Orman İşletme Müdürü Mehmet Harbi, AA muhabirine yaptığı açıklamada, İskenderun ilçesine bağlı Suçıkağı, Aşkarbeyli ve Güzelköy köyleri arasında çıkan orman yangınını söndürme çalışmalarının sürdüğünü belirtti.
 Yangının halen iki noktada devam ettiğini bildiren Harbi, şu bilgileri verdi:
 "Yangının söndürülmesi için ekiplerimiz canla başla, havadan ve karadan mücadele ediyor. Söndürme çalışmalarına Hatay, Adana, Kahramanmaraş, Mersin ve Osmaniye'den gelen 44 arozöz, 2 yangın söndürme helikopteri, 13 su tankı, 25 ilk müdahale aracı, 6 dozer ve yaklaşık 400 yangın söndürme işçisi katılıyor. Bölgede rüzgarın kuvvetli olması, yangına havadan müdahaleyi oldukça zorlaştırıyor. Yangında şu ana kadar 70 hektarı ormanlık 50 hektarı makilik alan olmak üzere toplam 120 hektar alan zarar gördü."
 AA
  