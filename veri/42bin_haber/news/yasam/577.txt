Milyonlarca Hindu günahlarından arınmak için Ganj'da
Milyonlarca Hindu, Kumbh Mela festivali çerçevesinde, günahlarından arınmak için kutsal kabul ettikleri Ganj Nehri'nin buz gibi sularına girdi. Ülkenin kuzeyindeki Allahabad kenti civarında Ganj'ın Yamuna ve efsanevi Sarakswati nehirleriyle buluştuğu yerde gün sonuna kadar 30 milyon kişinin suya girip çıkması bekleniyor.

Pazar, Hinduların günahlarından arınıp ölüm ile yeniden doğuş döngüsünden kurtulmalarına yardımcı olduğuna inandıkları ve astrolojik işaretlere göre belirlenen 6 "kutlu" günden biri.

Dünyanın en büyük, Hindistan'ın en önemli dini festivallerinden olan Kumbh Mela 55 gün sürüyor. Kumbh Mela, İbrik festivali olarak da biliniyor.