Medya Oscarları sahiplerini buldu
Televizyon Gazetecileri Derneği'nin, "2012 Medya Oscarları Ödülleri" sahiplerine verildi. Ankara'da düzenlenen ödül töreni, siyaset, medya ve sanat dünyasından birçok ismi bir araya getirdi. Renkli görüntüler çıktı. 2012 Medya Oscarları sahiplerini buldu. Radyo Televizyon Gazetecileri Derneği'nin düzenlediği ödül gecesi  siyaset, medya ve sanat dünyasını buluşturdu.

"Yılın Ana Haber Bülteni" ödülüne Kanal D Ana Haber layık görüldü. Ödülü, Kanal D Haber Direktörü Süleyman Sarılar, Meclis Başkanı Cemil Çiçek'in elinden aldı.

"Mehmet Ali Birand Özel Ödülü" ise Nazlı Öztarhan'ın oldu.

"Yılın Haber Programı" ödülü, Deşifre programıyla Mehmet Ali Önel'e, "Yılın Yarışma Programı" ödülü Kanal D'de yayınlanan "Ben Bilmem Eşim Bilir" programına verildi.

"Yılın Show Programı ödülünü ise, CNN TÜRK'te yayınlanan "Burada Laf Çok" aldı. Ödül gecesine katılamayan Mesut Yar, mesaj gönderdi.

"Yılın Dizisi Ödülü", TRT ekranlarında izleyici ile buluşan "Seksenler"e gitti.

"Yılın Kadın Oyuncusu", "Karadayı" dizisindeki rolüyle Bergüzar Korel seçildi. Korel'e ödülünü AK Parti Genel Başkan Yardımcısı Hüseyin Çelik verdi. Çelik, ödülü verirken, "Ben diziyi izliyorum. orada Nafiz Kara'yı asarsan çok sevimsiz olursun. Biz şimdiden halk jürisi olarak onun beraatini istiyoruz" diye espri yaptı.

Gençlik ve Spor Bakanlığı'nın desteğiyle hazırlanan "İstiklal Marşı" da "Yılın Belgeseli Ödülü"ne layık görüldü.

Gecede diğer kategorilerdeki ödüller de sahiplerine dağıtıldı.