60’ından sonra okuma yazma öğreniyorlar
Bursa İl Milli Eğitim Müdürü Atilla Gülsar, Nilüfer Barış Ortaokulu'nda okuma yazma kursuna katılan kadınları ziyaret etti. Gülsar, okuma yazma bilmeyen hiçbir ferdin kalmaması gerektiğini söyledi.
 Nilüfer Barış Ortaokulu ve Anne Çocuk Eğitim Vakfı (AÇEV) işbirliği ile açılan yetişkinler için 1.kademe okuma yazma kursuna katılan Gülsar, AÇEV Gönüllü Öğretmeni Emekli Hemşire Zehra Baran tarafından verilen kursta incelemelerde bulundu.
 İçinde bulunulan yüzyılda okuma yazma bilmeyen hiçbir ferdin kalmaması gerektiğini belirten Gülsar, şunları dile getirdi: "Okullar Hayat olsun projesi kapsamında tüm okullarımız halka açık. Bu çerçevede halk eğitim merkezlerimiz tarafından okuma yazma kursları düzenleniyor. Alan taramalarıyla okuma yazma bilmeyen vatandaşlarımızı tespit etmeye çalışıyoruz. Tespit edemediğimiz kişiler hakkında toplumun her kesiminden destek bekliyoruz. Okuma yazma bilmeyen vatandaşlar da kendilerine en yakın okula veya Halk Eğitim Merkezine müracaat edebilirler."
 Yaşları 51 ile 65 arasında değişen kursiyerlerle sohbet eden ve okumayı öğrenme azimlerinden dolayı kutlayan Gülsar, "Bir insanın, istedikten sonra başaramayacağı hiçbir şey olmayacağını düşünüyorum. 1. kademe kursunu tamamlayanların 2. kademe kurslarına da devam etmesini arzu ediyoruz." dedi.
 65 yaşındaki kursiyer Ayşe Üzçelik ise şöyle konuştu: "Bu kursun çok faydası oluyor. Çevremdekiler bu kursa gideceksin de ne olacak diyorlar. Ben inşallah bu kursu bitirdikten sonra 2. kademe kursuna katılıp ehliyet almak istiyorum."
 57 yaşındaki kursiyer Bahar Taylay da kursa seve seve katıldığını belirterek, "Yeter ki okuma yazma öğreneyim. Bu kursa okuma yazma bilmeyen herkesin gelmesini isterim." diye konuştu.
 Sabahat İmren ise kursta birçok şey öğrendiğini, okuma yazmanın bu kadar zevkli olacağını hiç düşünmediğini belirtti.
 CİHAN
  