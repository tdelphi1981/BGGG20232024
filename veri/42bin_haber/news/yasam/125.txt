TOKİ sakinlerinden 'battaniyeli' eylem
Edirne'de TOKİ konutlarının bir bölümünde kaloriferleri yanmayan vatandaşlar battaniyelerine sarılarak eylem yaptı.
 Havaların gece 7 derece kadar düştüğü şehirde soba ve kaloriferler yakılmaya başlandı.
 Ancak Edirne merkez Fırınlar Sırtı mevkiinde bulunan TOKİ konutlarının bir bölümüne doğalgaz verilmemesi nedeniyle vatandaşlar zor günler geçiriyor.
 Özellikle çocuk ve yaşlıların olumsuz etkilendiği soğuklardan korunmak isteyen TOKİ sakinleri battaniyelerine sarılarak geceyi geçirmeye çalışıyor. Soğuktan dolayı çocuklarının banyosunu yapamayan vatandaşlar yönetime yaptığı görüşmelerde bir sonuç alamadı. Bunun üzerine çareyi battaniyelerine sarılarak eylem yapmakta arayan TOKİ sakinleri yönetim binasına kadar yürüyerek sesini duyurmaya çalıştı.
 Yüzlerce kişinin mağdur olduğu konuklarda oturanlar adına bir açıklama yapan Rahmi Cinokur, TOKİ konutlarının D-Y bloklarında oturduklarını belirterek Ekim ayının son haftasında yönetimle toplantı yaptıklarını söyledi.
 Yaklaşan soğuklara karşı önlem alınması talebini ilettiklerini anlatan Cinokur, kendilerine kaloriferlerinin 1 Kasım tarihinde yanacağının söylendiğini kaydetti. 11 Kasım olmasına rağmen ısınma sistemi konusunda bir gelişmenin olmadığını anlatan Cinokur, başta çocuk ve yaşlılar olmak üzere yüzlerce konut sakininin soğuktan olumsuz etkilendiğini ifade etti.
 Şikayetlerini dile getiren mağdurlara yönetim tarafından farklı farklı cevapların verildiğine dikkat çeken Cinokur, mağduriyetlerinin bir an önce giderilmesini istedi. Konut sakinlerinden Öznur Uçar ise ısınmak için elektrikli soba kullanmak zorunda kaldıklarını ifade ederek sabayı yaktıklarında ise sigortaların attığını açıkladı.
 İçeride battaniyelere ısınmaya çalıştıklarını dile getiren Uçar, çocukları hasta olmasın diye haftada bir kere banyosunu yaptıklarını dile getirdi.
 CİHAN
  