Dövülen o polis şikayetçi oldu: 4 gözaltı
ŞİŞLİ'de apartman sakinlerinin hırsız zannederek dövdüğü sivil polis kendisine saldıranlar hakkında şikayetçi oldu. Bunun üzerine 4 apartman sakininin ifadesi alındı. Şüphelilerden 2'si sivil polise saldırmadığını söyledi. Diğer iki şüpheli ise sivil polisi "hırsız sandıkları" için saldırdıklarını belirterek uzlaşma istedi.
 Hürriyet Mahallesi Doktor Cemil Bengü Caddesi üzerinde bulunan Aksu Apartmanı sakinleri 1 Ocak günü saat 02.00'da İstanbul Emniyet Müdürlüğü Haber Merkezi'ne hırsızlık ihbarında bulundu. İhbar üzerine gelerek apartmandan hızla içeri giren 2 sivil polis, merdivenlerden yukarı çıkarak üst katlardaki hırsızı yakalamak için harekete geçti. Polis memurları, apartmanın 3. katında apartman sakinleri tarafından hırsız zannedilip saldırıya uğradı.
 Polisleri hırsızlık şüphelisi sanan eli bıçaklı ve sopalı vatandaşlar, kendilerine doğru gelen 1 sivil memuru yumruklamaya başladı. Can havliyle "Polisim kardeşim, polisim" diye bağıran sivil polis, dayak yemekten kurtulamadı. Bir anda apartman sakinlerinden yumruk yiyen polis memuru, neye uğradığını şaşırdı. Dövülen polis, olay yerine gelen resmi kıyafetli polis ekipleri tarafından kurtarıldı.
 İsmi açıklanmayan sivil polis kendisine saldıranlardan şikayetçi oldu. Savcının talimatı üzerine polis, apartman sakinlerinden 4 kişiyi polis merkezine götürdü. Şüphelilerden 2'si polise saldırmadıklarını söyledi. Diğer 2 şüpheli ise "Yanlışlıkla oldu. Hırsız sandık. Polis olduğunu anlayamadık." diye ifade verdi ve uzlaşma istedi. Şüpheliler ifadelerinden sonra savcının talimatı ile serbest bırakıldı.
  