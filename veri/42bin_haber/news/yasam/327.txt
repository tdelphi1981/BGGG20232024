Asıl gerçek ortaya çıktı!
Zıpkınla yaralandı diye getirildi, başından 'mermi' çıktı
 MUĞLA'nın Bodrum İlçesi'nde, zıpkınla başından yaralandığı ileri sürülerek hastaneye getirilen 30 yaşındaki Arzu Tekinkaya K.'nın tabancayla vurulduğu ortaya çıktı. Polis, olayın şüphelisi olarak, kadını hastaneye getiren eşi Muammer K.'yı gözaltına aldı.
 Gümbet Mahallesi, Ahmet Taner Kışlalı Caddesi’ndeki Myndos Evleri’nde yaşayan tekne kaptanı 36 yaşındaki Mumammer K., bugün saat 03.30 sıralarında eşi Arzu Tekinkaya K.’yı kanlar içinde Bodrum Devlet Hastanesi’ne getirdi. Başından zıpkınla yaralandığı ileri sürülen bir çocuk annesi kadın hemen ameliyata alındı. Ameliyatta, Arzu Tekinkaya K.’nın tabancayla vurulduğu belirlenip, başındaki mermi çıkartıldı.
 EŞİ GÖZALTINDA
 Kadının eşi Mumammer K., hastane polisine verdiği ilk ifadesinde, "Eşimle arada tartışırdık. Olay gecesi de küçük bir tartışmamız olmuştu. Ben diğer odadayken eşimin çığlını duydum. Salona gittiğimde kanlar içindeydi. Yanlışlıkla, başından zıpkınla vurulmuştu, hastaneye getirdim" dedi. Polis, Muammer K.’yı çelişkili ifadeleri üzerine şüpheli olarak gözaltına aldı.
 Olayın meydana geldiği evde polisin yaptığı aramada, Muammer K.’ya ait 7.65 milimetre çapında ruhsatsız bir de tabanca bulundu. Tabancaya, balistik incelemeye gönderilmek için el konuldu. Arzu Tekinkaya K.’nın başından çıkartılan merminin bu tabancadan atılıp atılmadığı, balistik inceleme sonucu belirlenecek.
 Evdeki dağınıklıktan olayın öncesinde bir kavganın yaşandığı kanısına varan polis, soruşturmayı sürdürüyor.