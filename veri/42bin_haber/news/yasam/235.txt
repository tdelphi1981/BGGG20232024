İzne gelen asker dehşet saçtı
Yol verme meselesinden çıkan tartışma kanlı bitti
 İzmir'in Karşıyaka ilçesinde trafikte yol verme meselesinden çıkan tartışma kanlı bitti. Askerden izne geldiği öğrenilen M.O.Y.'nin (22) tartışma sonucu bıçaklayarak ağır yaraladığı Doğukan Bozkuş (20) kaldırıldığı hastanede hayatını kaybetti. 1 kişi de yaralandı. Zanlı M.O.Y., yakalanarak polis tarafından gözaltına alındı.
 Olay, dün saat 23.30 sıralarında Karşıyaka ilçesi 1738 Sokak'ta meydana geldi. Balıkesir'de er olarak askerlik yapan ve izne geldiği öğrenilen M.O.Y. yönetimindeki 35 KA 4493 plakalı otomobil ile Doğukan Bozkuş (20) idaresindeki 35 AY 8889 plakalı otomobil, yol verme meselesi yüzünden çarpışma tehlikesi atlattı. Sürücüler arasındaki tartışma büyüdü. Üzerindeki bıçağı çıkaran M.O.Y., diğer aracın sürücüsü Bozkuş ile yanında bulunan arkadaşı Semih Külekçioğlu'nu (21) bıçaklayarak ağır yaraladı. Kaçmaya başlayan M.O.Y. polisle yaşanan kovalamaca sonrası yakalanarak gözaltına alındı.
 Yaralılardan Doğukan Bozkuş Karşıyaka Devlet Hastanesi'ne, Semih Külekçioğlu ise Ege Üniversitesi Tıp Fakültesi Hastanesi'ne kaldırıldı. Bozkuş, hastanede yapılan tüm müdahalelere rağmen kurtarılamadı. Külekçioğlu'nun da 5 yerinden bıçaklandığı ve hayati tehlikesinin bulunduğu öğrenildi.
 M.O.Y. ise Asayiş Şube Müdürlüğü Cinayet Büro Amirliği'ne getirilerek sorguya alındı. Zanlının, işlemlerinin ardından adliyeye sevkedileceği öğrenildi. Olayla ilgili soruşturma sürüyor.
  
 CHA
  