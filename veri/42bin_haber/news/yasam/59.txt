Uçak ve otobüs bulamayanlara müjde!
Kurban Bayramı tatili dolayısıyla artan yolcu talebine paralel olarak kara, hava ve deniz yollarında ek seferler konulmaya başlandı.
 Kamil Koç Otobüsleri AŞ Genel Müdürü Kemal Erdoğan, AA muhabirine yaptığı açıklamada, Türkiye genelinde yaklaşık 7 bin 500 şehirler arası otobüs çalıştığını ifade ederek, bayram, yılbaşı gibi tatil sürelerinin uzun olduğu özel günlerde taleplerin arttığını, bu talepleri karşılamakta zorluk yaşadıklarını söyledi.
 Bu yılki 6 günlük Kurban Bayramı tatilinde de otobüslere yoğun talep olduğunu belirten Erdoğan, ''Özellikle 19 Ekim Cuma ve 23 Ekim Salı akşamı ile arife günü olan 24 Ekim Çarşamba günü, bayramın son günü olan 29 Ekim Pazartesi günü için yoğun talep var. Biletleri 15 gün öncesinden satılan normal seferlerimizin yanı sıra talepleri karşılamak amacıyla günlük yaklaşık 300 ek sefer koyduk. Bayram süresince ise toplam 3 bin ek sefer koymayı planlıyoruz'' diye konuştu.
 Kurban Bayramı süresince turizm taşımacılığı yapan filoların da şehirler arası taşımacılık yapacağını anlatan Erdoğan, 500 aracın da bu şekilde hizmet vereceğini söyledi.
 Erdoğan, Kurban Bayramı tatili dolayısıyla artan talep karşısında firma olarak bilet fiyatlarında artışa gitmediklerini belirterek, ''Bunu etik bulmuyoruz. Münferit bir iki olay dışında firmalar bilet fiyatlarında artışa gitmedi'' dedi.
 Sivil Havacılık Genel Müdürlüğü yetkilileri de havayolu işletmelerinin tatil dönemi için ek sefer başvurusunda bulunmaya başladıklarını, havayolu şirketlerinin de Bayramı tatili süresince ek seferler yapacağını bildirdi.
 İDO 3 bin seferin üzerine çıkacak
 İstanbul Deniz Otobüsleri (İDO) AŞ, bayram tatili süresince tatil yoğunluğuna uygun ek seferler ve sürekli işleyecek hatlarla vatandaşlara hizmet verecek.
 Kurban Bayramı'nda tatil nedeniyle yoğunluğun en çok hissedileceği bölgelerden olan Eskihisar-Topçular araba vapuru hattında, geçmiş bayramda olduğu gibi doldur-boşalt yöntemi uygulanacak.
 24 Ekim gününün tatil olması sebebiyle 23 Ekim günü hızlı feribot ve deniz otobüsü dış hatlarda ek seferler uygulanacak. İDO'nun Yenikapı-Bursa-Yenikapı, Yenikapı-Bandırma-Yenikapı ve Yenikapı-Yalova-Yenikapı hatlarında bayram tatili boyunca 196 hızlı feribot ve 36 deniz otobüsü seferi olacak.
 İDO, Pendik-Yalova-Pendik hattında ise tam 184 hızlı feribot seferiyle yolcularına hizmet verecek. Ayrıca Bostancı-Yenikapı-Armutlu-Yenikapı-Bostancı, Bostancı-Yenikapı-Marmara-Avşa ve Kartal-Yalova hatlarında bayram boyunca çalışacak 117 deniz otobüsüyle birlikte İDO'nun dış hat hızlı feribot ve deniz otobüsü sefer sayısı toplamda 533'e ulaşacak. Tüm bu seferler için 292 bin 444 koltuk, 49 bin 213 araç bileti satışa sunuldu.
 Bayram tatilinin 6 günü boyunca iç hat deniz otobüsü sefer sayısını 180, İDOBÜS sefer sayısını ise 120 olarak belirleyen İDO, Eskihisar-Topçular araba vapuru hattında yaşanacak yoğunluğu karşılayabilmek için burada doldur-boşalt yöntemini uygulayacak. Bu yöntemle birlikte İDO, araba vapurlarında toplam 2 bin 150 sefere ulaşacak. Bu da tüm seferlerin toplamında İDO'yu 3 bin seferin üzerine çıkaracak.
 AA