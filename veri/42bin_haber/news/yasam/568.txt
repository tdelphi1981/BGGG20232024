Meteorolojiden yağış uyarısı
Marmara, Ege, Akdeniz, Güneydoğu Anadolu ile Doğu Karadeniz’in iç kesimlerinde sağanak yağmur, Doğu Anadolu, Gümüşhane ve Bayburt çevrelerinde ise karla karışık yağmur ve kar bekleniyor. Yağışlar öğle saatlerinden itibaren Kıyı Ege, Çanakkale ve Balıkesir’in batı kıyı ilçeleri ile gece saatlerinden itibaren ise Antalya çevrelerinde yer yer kuvvetli olacak.
 Meteoroloji Genel Müdürlüğü’nce yapılan son değerlendirmelere göre, Marmara, Ege, Akdeniz, Doğu ve Güneydoğu Anadolu ile Doğu Karadeniz’in iç kesimlerinde görülecek yağışların, genellikle yağmur ve sağanak, Doğu Anadolu, Gümüşhane ve Bayburt çevrelerinde karla karışık yağmur ve kar şeklinde olacağı tahmin ediliyor. Yağışların, öğle saatlerinden itibaren Kıyı Ege, Çanakkale ve Balıkesir'in batı kıyı ilçeleri ile gece saatlerinden itibaren Antalya çevrelerinde yer yer kuvvetli olması öngörülürken, bu sabah ve gece saatlerinde, Doğu Anadolu'nun kuzey ve doğusu ile Gümüşhane ve Bayburt çevrelerinde yer yer buzlanma ve don olayı ile birlikte, yurdun iç, doğu kesimleri, Batı ve Orta Karadeniz'de yer yer sis hadisesi görülecek. 
 Hava sıcaklığında önemli bir değişikliğin olmayacağı beklenirken,  rüzgarın ise genellikle güneyli yönlerden hafif, ara sıra orta kuvvette, Marmara, İç Ege ve zamanla Batı Akdeniz'de kuvvetlice (30-50 km/saat), Kıyı Ege ile Çanakkale çevrelerinde kuvvetli (40-60 km/saat) ve kısa süreli fırtına şeklinde eseceği tahmin ediliyor.
 -KUVVETLİ YAĞIŞ-
 Meteoroloji, yağışların; öğle saatlerinden itibaren Kıyı Ege, Çanakkale ve Balıkesir'in batı kıyı ilçeleri ile gece saatlerinden itibaren Antalya çevrelerinde yer yer kuvvetli olması beklendiğinden meydana gelebilecek ani sel, su baskını, yıldırım, ulaşımda aksamalar gibi olumsuzluklara karşı ilgililerin ve vatandaşların dikkatli ve tedbirli olması gerektiğini bildirdi.
 -BUZLANMA VE DON OLAYI İLE SİS-
 Meteoroloji yetkilileri, sabah ve gece saatlerinde, Doğu Anadolu’nun kuzey ve doğusu ile Gümüşhane ve Bayburt çevrelerinde yer yer buzlanma ve don olayı ile birlikte, yurdun iç, doğu kesimleri, Batı ve Orta Karadeniz’de yer yer sis beklendiğinden meydana gelebilecek ulaşımda aksamalar gibi olumsuzluklara karşı vatandaşları dikkatli olmaları yönünde uyardı.
 -ÇIĞ TEHLİKESİ-
 Doğu Karadeniz’in iç kesimleri ile Doğu Anadolu’nun kuzey ve doğusunda yüksek kar örtüsü nedeni ile muhtemel çığ tehlikesi ve sıcaklık artışına bağlı olarak kar erimeleri olabileceğine dikkat çeken meteoroloji uzmanları, oluşabilecek su baskınlarına karşı ilgililerin dikkatli ve tedbirli olmaları gerektiğini duyurdu.
 -BAZI İLLERDE HAVA DURUMU-
 İSTANBUL: Parçalı ve çok bulutlu, öğle saatlerinden sonra aralıklı yağmur ve sağanak yağışlı. (15)
 ANKARA: Parçalı ve çok bulutlu. (15)
 İZMİR: Parçalı ve çok bulutlu, aralıklı sağanak ve gök gürültülü sağanak yağışlı geçecek. 15)
 ADANA: Parçalı zamanla çok bulutlu, akşam saatlerinden itibaren aralıklı sağanak ve gök gürültülü sağanak yağışlı. (17)
 ANTALYA: Parçalı ve çok bulutlu, aralıklı sağanak ve gök gürültülü sağanak yağışlı geçecek. (17)
 SAMSUN: Parçalı ve az bulutlu. (21) 
 VAN: Parçalı ve çok bulutlu, aralıklı karla karışık yağmur ve kar yağışlı. (2)
 ERZURUM: Parçalı ve çok bulutlu, sabah saatlerinde aralıklı kar yağışlı geçeceği tahmin ediliyor. İl genelinde buzlanma ve don olayı bekleniyor. (-3)
 DİYARBAKIR: Parçalı ve çok bulutlu, sabah saatlerinde aralıklı yağmur ve sağanak yağışlı. (9)
 -BÖLGELERDE HAVA DURUMU-
 MARMARA: Parçalı ve çok bulutlu, Sakarya ve Bilecik dışında bölge genelinin yağmur ve sağanak yağışlı geçeceği tahmin ediliyor. Yağışların; öğle saatlerinden sonra Çanakkale ve Balıkesir'in batı kıyı ilçelerinde yer yer kuvvetli olması bekleniyor. Rüzgarın; güney ve güneybatı (lodos) yönlerden Çanakkale çevrelerinde kuvvetli (40-60 km/saat) ve yer yer kısa süreli fırtına, bölge genelinde kuvvetlice (30-50 km/saat) eseceği tahmin ediliyor. 
 EGE: Parçalı ve çok bulutlu, bölge genelinin aralıklı sağanak ve gök gürültülü sağanak yağışlı geçeceği tahmin ediliyor. Yağışların; öğle saatlerinden itibaren bölgenin kıyılarında kuvvetli olması bekleniyor. Rüzgarın; güney ve güneybatı (lodos) yönlerden kuvvetli (40-60 km/saat) ve yer yer kısa süreli fırtına şeklinde esmesi öngörülüyor. 
 AKDENİZ: Parçalı ve çok bulutlu, batısı ile zamanla bölge genelinin aralıklı sağanak ve gök gürültülü sağanak yağışlı geçeceği tahmin ediliyor. Yağışların; gece saatlerinden itibaren Antalya çevrelerinde yer yer kuvvetli olması bekleniyor. Rüzgarın; zamanla Batı Akdeniz'de kuvvetlice (30-50 km/saat) eseceği tahmin ediliyor. 
 İÇ ANADOLU: Parçalı ve çok bulutlu geçecek. 
 BATI KARADENİZ: Parçalı ve az bulutlu geçeceği tahmin edilirken bu sabah ve gece saatlerinde yer yer sis hadisesi bekleniyor. 
 ORTA VE DOĞU KARADENİZ: Parçalı, doğusu çok bulutlu, sabah saatlerinde Artvin çevrelerinin yağmur, Gümüşhane ve Bayburt çevrelerinin karla karışık yağmur ve kar yağışlı geçeceği tahmin ediliyor. Bu sabah ve gece saatlerinde bölgenin yüksekleri ile Gümüşhane ve Bayburt çevrelerinde buzlanma ve don olayı ile birlikte Orta Karadeniz'de yer yer sis hadisesi bekleniyor. 
 DOĞU ANADOLU: Parçalı ve çok bulutlu, sabah saatlerinde bölge geneli ile zamanla bölgenin güneydoğusunun aralıklı yağışlı geçeceği tahmin ediliyor. Yağışların; genelikle karla karışık yağmur ve kar, Şırnak çevrelerinde yağmur şeklinde olması bekleniyor. Bu sabah ve gece saatlerinde bölgenin kuzey ve doğusunda buzlanma ve don olayı bekleniyor. 
 GÜNEYDOĞU ANADOLU: Parçalı ve çok bulutlu, bölge genelinin aralıklı yağmur ve sağanak yağışlı geçeceği tahmin ediliyor. (ANKA)
  