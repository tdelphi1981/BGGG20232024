Mamak'ta yılın ilk mezunları sertifikasını aldı
Mamak Belediyesi Aile Merkezleri bünyesinde düzenlenen aile okulu, bu yılın ilk mezunlarını verdi. Sertifika töreni, bu sene açılan Yeşilbayır Aile Merkezi'nde düzenlendi.
 Aile okullarından bu güne kadar yaklaşık 700 kadın mezun oldu. İki ay boyunca eğitimlere katılan 10. dönem mezunu 96 kadın sertifikalarını Mamak Belediye Başkanı Mesut Akgül' ün elinden aldı. Mezuniyet törenine Mamak Dayanışma Merkezi Koordinatörü Zeliha Akgül, Mamak Aile Merkezleri Koordinatörü Rabia Zincirkıran, belediye birim müdürleri ve çok sayıda vatandaş katıldı. Sertifika töreni öncesinde konuşma yapan Başkan Akgül, kadınların toplumdaki yerine dikkat çekti. Akgül, "Bir toplumu ayakta tutan güç ailedir. Kadın ise ailenin baş tacıdır. Kadınlara yönelik eğitimlere, seminerlere ve kurslara devam edeceğiz. Aile okulunda uzmanlar tarafından kişisel gelişimden cilt bakımına, adabı muaşeretten hasta haklarına kadar birçok konuda ders veriyoruz. Kurslarımızdan mezun olan kadınlar daha güçlü ve daha donanımlı bireyler olarak hayatlarına devam edecek." dedi. 
         
 Sertifikasını Akgül'ün elinden alan Ganime Türkcan, "Toplumun en değerli kurumu olan aile hakkında bizleri fazlasıyla bilgilendirdiğiniz için teşekkür ederim. Mahallemiz ve Mamak'a yaptığınız hizmetlerden dolayı şahsım, mahallem ve ilçem adına size teşekkür ederim." diye konuştu.
 CİHAN
  