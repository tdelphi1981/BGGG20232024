'Azra bebek' 1 yaşında...
Van'da geçen yıl 23 Ekim'de meydana gelen depremden 2 gün sonra enkaz altından çıkarılan Azra bebek, birinci yaş gününü kendisini kurtaran İzmir Afet ve Acil Durum Müdürlüğü arama kurtarma ekibiyle kutladı.
 Azra bebek için İzmir Afet ve Acil Durum Müdürlüğü yemekhanesinde doğum  günü etkinliği düzenlendi. Etkinliğe katılan İzmir Valisi Cahit Kıraç, 23 Ekim  2011'de Van'da meydana gelen depremin Türkiye'yi yasa boğduğunu, Azra bebeğin de  o depremin mağdurları arasında yer aldığını söyledi.İzmir'in, Van'a uçakla ilk arama kurtarma ekip gönderen il olduğunu  kaydeden Vali Kıraç, ''Ekibimiz Erciş'e gitti. Karaduman ailesinden Azra'yı,  annesi Semiha'yı ve babaanne Gülsade'yi kurtardı. O depremde Azra'nın babası  Sinan Karaduman da vefat etmişti. Allah bir daha böyle felaket yaşatmasın'' diye  konuştu.       
  Azra bebeğin dedesi Ahmet Karaduman da İzmir ekibinin Erciş'e gelmesini  bir tesadüf olarak görmediğini, Allah'ın takdiri olduğuna inandığını söyledi. İzmir ekibinin titiz bir çalışmayla torunu, gelini ve eşini kurtardığını  ifade eden Karaduman, ''Vefa borcu olarak bugünü ekiple kutlamak istedik'' diye  konuştu. Azra bebeğin annesi Semiha Karaduman ise ekibin büyük fedakarlıklarla  çalıştığını, enkazdan çıktıktan sonra Başbakan Recep Tayyip Erdoğan ve Sağlık  Bakanı Recep Akdağ'ın desteğiyle ambulans uçakla Ankara'ya götürüldüğünü ve  herkesin kendilerine yoğun ilgi gösterdiğini belirterek, ''(Bittim) noktasında  (Yettim) diyerek kullarını bize gönderen Allah'a hamd ediyorum'' dedi.        
 İzmir Afet ve Acil Durum Müdürlüğü Arama Kurtarma Birliği'nden Kadir  Direk, Azra bebeği ve ailesini tehlikeli, yorucu ve titiz bir çalışma sonunda  kurtarmayı başardıklarını anlattı. Direk'in dün baba olduğu, Direk ailesine doğum için bugüne tarih  verilmesine karşın Azra bebeğin doğum gününe katılmak isteyen Kadir Direk'in  ricası üzerine doktorların doğumu dün gerçekleştirdiği öğrenildi.        
 Konuşmaların ardından üzerinde Azra bebeğin enkazdan çıkarıldığı anın  resmi bulunan doğum günü pastası kesildi.Vali Cahit Kıraç, Azra bebeğe doğum günü hediyesi olarak altın taktı.  Etkinliğe katılanlar, daha sonra Azra bebeğe çeşitli hediyeler verdi.           
  