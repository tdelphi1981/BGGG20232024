GS-Schalke maçı öncesi çılgın plan
Galatasaray-Schalke maçı öncesi akıl almaz bir olay yaşandı. Galatasaray'ın Veltins Arena'da yaptığı antrenmanı izlemek isteyen bir grup taraftar, stadyuma girebilmek için tünel kazmaya kalkıştı.(CNN TÜRK) -- Bild gazetesi, maçtan bir gün önce gurbetçilerin idmanı izlemek için Veltins Arena'ya tünel kazdığını yazdı. 

Habere göre, taraftarlar amaçlarına ulaşamadı. Stad görevlileri tarafından yakalandı ve bölgeden uzaklaştırıldı. 

Schalke Sportif Direktörü Horst Heldt de iddiayı doğruladı. 

Maçtan önce Sky Sports'a konuşan Heldt, "Dün akşam taraftarlar elleriyle tünel kazmaya çalıştı. Özellikle zeminin buz tuttuğunu düşünürsek gerçekten zor bir iş" diye konuştu. 

Türk taraftarların tünel girişimi, Yeşilçam'da yıllar önce çevrilen bir filmin ünlü sahnesini akıllara getirdi. 

"Salak Milyoner" adlı filmde, define aramak için İstanbul'a gelen Kayserili 4 kardeş, kazdıkları tünelle bir maçın tam ortasında İnönü Stadı'na çıkıyordu.