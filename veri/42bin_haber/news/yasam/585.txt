Aslı Hünel'in durumu ciddi
Türk Sanat Müziği solistlerinden 36 yaşındaki Aslı Hünel'in durumu ciddiyetini koruyor.
 Türk Sanat Müziği solistlerinden Aslı Hünel, dün kist ameliyatı oldu. Ancak genç sanatçının ameliyat sonrasında kalp ritmi bozuldu. Sanatçının doktoru, bu olayın milyonda bir görüldüğünü söyledi.
 Türk Sanat Müziği solistlerinden 36 yaşındaki Aslı Hünel, dün kist ameliyatı için özel bir hastaneye gitti.
 3.5 saat süren ameliyat sonrası, genç sanatçının kalp ritimlerinde beklenmeyen değişiklikler yaşandı.
 Bunun üzerine ameliyat olduğu hastanede kardiyoloji bölümü olmadığı için Aslı Hünel, Haydarpaşa Gülhane Askeri Tıp Akademisi'ne (GATA) sevk edildi.
 AĞABEYİ: DURUMU CİDDİYETİNİ KORUYOR
 Aslı Hünel’in ağabeyi oyuncu Saruhan Hünel, sanatçının yaklaşık 18 saat yoğun bakım ünitesinde kalacağını, durumunun ciddiyetini koruduğunu söyledi.
 ELEKTRO ŞOK İLE MÜDAHALE
 Hünel'in menajeri Serdar Uygun ise ''İlk 18 saat hasta için önemli. Kalp ritmini bulması lazım. Bulamaz ise doktorlar 18 saat sonunda elektro şok ile müdahalede bulunacaklarını söyledi. Duruma doktorlar da şaşırdı, 'milyonda bir olur' dediler. Doktorlar ölümcül hiçbir sonuç görmüyorlar ama her an herşey olabilir dediler. Tüm akrabaları, annesi ve ağabeyi yanında” dedi.
  