Kış günü yazı yaşıyorlar
Antalya’da yazdan kalma bir gün yaşanıyor.
 Türkiye'nin büyük bölümünde soğuk hava ve kar yağışı etkili olurken Antalya'da yaz gününü aratmayan bir hava var. Bunu fırsat bilen vatandaşlar sahilde vakit geçirirken, bazıları da denize girdi.
  Sıcak havayı denize girerek, balık tutarak ve güneşlenerek değerlendiren vatandaşlar, Antalya’yı bu durum nedeniyle çok sevdiklerini belirtti.
  Vatandaşlar Antalya’da güneşli havanın tadını Bey Dağları’ndaki kar görüntüsünün gölgesinde çıkarıyor. Bey Dağları’nın tepesi karla kaplıyken Antalya’da yazdan kalma bir gün yaşanıyor.
  Antalya’ya İstanbul’dan gelen Kutael ailesi de sıcak havanın tadını çıkardı. Dün ve bugün Antalya’da havanın güneşli olacağını öğrendiği için ailesini de alıp Antalya’ya geldiğini belirten Firuz Kutael, denize girip ve güneşlenerek sahilde vakit geçirdiğini belirtti. Kutael hem suyun hem de havanın denize girmek için uygun sıcaklıkta olduğunu söyledi. Antalya’yı çok beğendiklerini ifade eden Kutael, “Antalya’ya sürekli gelip gideriz. Bizim memleketimizin güzel bir yöresi. Denizi güzel, kışı değerli.” dedi.
  Antalya Meteoroloji Müdürlüğü Bölgesel Tahmin Merkezi yetkililerinden alınan bilgiye göre, hava sıcaklığı 19 derece, deniz suyu sıcaklığı ise 20 derece olarak ölçüldü. 
  