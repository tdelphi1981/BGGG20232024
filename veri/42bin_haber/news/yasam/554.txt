10 yıla kadar havaalanları kaldırılacak!
Medicat'in Şubat Sayısı'nda sıradışı bir röportaj vardı. "Kültür Kodu" kitabıyla Türkiye'de dikkatleri çeken Dr. Clotaire Rapaille ulus devletten Birleşmiş Milletler'e; Araplar ile diğer Müslümanlar arasındaki ayrımdan Kürtler'e kadar birçok konuda kalıpların dışında açıklamalar yaptı. Rapaille'in en dikkat çeken açıklaması ise 10 yıl içinde havalimanlarının kaldırılacağı yönündeki iddiasıydı. 
Marka Danışmanı Güven Borça'nın Mediacat dergisi için  Rapaille'in Türkiye temsilcisiliği Dora Research aracılığıyla yaptığı röportaj   ‘Kadınsı kodlar dünyaya hakim olacak’ başlığıyla derginin Şubat sayısında yer aldı.

Röportajın en dikkat çekici bölümlerini 5 maddeyle sıralamak mümkün:

• Sorgulamak duygusal bir farkındalığa sahip olmak demek.
• Bugün, ulus içi boş bir kavram.
• Birleşmiş Milletler yerine Birleşmiş Kültürler ifadesi daha doğru.
• Erkekler daha kavgacıyken, kadınlar barışçıl.
• Dünyayı kadınlar değiştirecek.



Ancak Rapaille'in en dikkat çekici açıklaması havaalanlarıyla ilgili. 

Dr. Rapaille, havacılık endüstrisini yerden yere vururken tüketiciler açısından havacılığın bir facia olduğunu belirtti. 

Uçaklara sürekli daha fazla insan tıkılmaya çalışıldığının altını çizen Rapaille, gereksiz kurallar nedeniyle uçuş öncesi ve sonrası çok zaman harcandığını söyledi.

Rapaille ayrıca uçakları oldukları yerde dikine havalandıracak teknolojinin mevcut olduğunu belirterek "Belki on yıla kadar havalimanı kalmayacak! Birkaç düzenlemeyle kapımızın önünden uçan taksiye binmemiz çok uzak değil" diye konuştu.

İnsanların havaalanlarından nefret ettiğini söyleyen Rapaille, "Teknoloji hazır ama işin önünde engel olarak koca bir havacılık endüstrisi var. Onlar bunu (havalimanlarının kaldırılmasını) istemezler ve havalimanlarından kurtulmamız düşündüğümüzden de uzak olabilir" dedi.  
Rapaille'le yapılan röportajın tamamını Mediacat'in Şubat sayısında okuyabilirsiniz.