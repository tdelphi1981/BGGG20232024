25 saniyede dükkan soyuyor
İstanbul Bağcılar'da bir marketi 25 saniyede soyan hızlı hırsız güvenlik kamerasına saniye saniye kaydedildi.
 İstanbul Bağcılar'da bir marketi 25 saniyede soyan hızlı hırsız güvenlik kamerasına saniye saniye kaydedildi.
 Bağcılar Yüzyıl Mahallesi'nde yaşanan hırsızlık olayı görenleri hayrete düşürdü. 5 defa soyulduğunu iddia eden market sahibi Mustafa Sönmez, “Sabah babam dükkandan dışarı çıkıyor. Hırsız babamdan hemen sonra dükkana giriyor. Kasadaki parayı 25 saniye içerisinde alıp, dükkanın arka tarafına geçiyor. Arka tarafta parayı saklayan hırsız oradan bir bisküvi alıyor. Hırsız dükkan kapısında babamla karşılaşıyor. Panik halindeki hırsız babama bisküvi için bir lira verip, ‘çok acil işim var' deyip dışarıda bekleyen araca binerek ortalıktan kayboluyor. Çalınan parayı sigaracı için ayırmıştım. Son soygunda 2 bin 300 lira çaldılar. Bu hırsızlıkla birlikte iş yerim 5 defa soyuldu.” dedi.
 Hırsızların mahallede bir çok eve de girdiğini söyleyen Sönmez, “Hırsızlar 36. sokaktaki 20 numaralı eve iki defa girdi. O evden 15 bin lira değerinde altın, ruhsatlı silah ve bir miktar para çaldılar. 57. Sokakta 8 eve ve telefoncunun dükkanına da girdiler.” ifadelerini kullandı.
 Hırsızlık sonrası görüntülerle karakola gittiğini söyleyen market sahibi Sönmez, “Hırsızlık olayını polis memurlarına anlattık. Karakoldaki memurlar bizimle ilgilenmeyip, bize hakaret ettiler. Bize (gidin buradan, burası bakkal dükkanı mı) dediler. Buradaki polis memurları hiçbir hırsızlık olayını çözememişlerdir. Çıkıp şu hırsızlık olayını çözdük desinler. Hırsızı yakaladık desinler. Burada sürekli hırsızlık olayları oluyor. Ama hiçbir hırsız yakalanmıyor.” iddiasında bulundu.
 Hırsızların bir türlü yakalanmadığını söyleyen Sönmez, “Hırsızlardan bıktık. Bu adamların yüzü kimliği her şeyleri belli ama bir türlü yakalanmıyorlar. Onlar yakalamasa biz kendi başımızın çaresine bakarız. Gelen hırsızları kendimiz yakalayıp, cezalarını da kendimiz vereceğiz. Silahı alacağız, gelen hırsızın kafasına sıkacağız.” şeklinde konuştu.
 Hırsızların peşini bırakmayacağını ifade eden Sönmez, “Savcılığa, hatta gerekirse Başbakana kadar gideceğiz. Alın terimizi kimseye yedirmeyeceğiz.” diye tepkisini dile getirdi.
 CİHAN
  