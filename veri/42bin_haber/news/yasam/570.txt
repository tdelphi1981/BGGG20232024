Yanmaktan son anda kurtuldu
VATAN Caddesi'nde taksisiyle ilerleyen Mehmet Kaya’nın aracı Bayrampaşa’da aniden durdu. Müşterisini yoldan geçen bir başka taksiye bindiren Kaya, otomobilini çalıştırmak için kontak anahtarını çevirdiği anda aracın motor kısmı alev aldı. Kısa sürede alev topuna dönen araç itfaiye ekipleri tarafından söndürüldü.
 Vatan Caddesi’nde kullandığı 34 TEN 18 plakalı taksisine bir yolcu alan Mehmet Kaya, TEM Karayolu’ndan Atatürk Havalimanı istikametine seyir halindeyken, otomobil Bayrampaşa Sapağı’nda arızalanarak aniden durdu. Aracını çalıştıramayan Mehmet Kaya, müşterisini yoldan geçen başka bir taksiye bindirdi. Tekrar otomobile binen Kaya, kontağı çevirdiği sırada aracın motor kısmı alev aldı. Kendini dışarı atarak yanmaktan son anda kurtulan taksi şoförü durumu 110 itfaiye ekiplerine bildirdi. Kısa sürede olay yerine gelen itfaiye erleri alev alev yanan aracı köpük sıkarak söndürdü. Kazayı yara almadan atlatan Kaya, otomobilin küle dönüşünü çaresizce izledi.
  