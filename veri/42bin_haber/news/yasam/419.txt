İşadamına 'akademik' şantaj
Muğla'da filmlere konu olacak şantaj operasyonu. Zorla çıplak görüntülerini çektikleri işadamına şantaj yapan üniversiteli kızların da aralarında olduğu 9 kişi gözaltına alındı
 MUSTAFA İNCİ-MUĞLA
 İşadamlarına seks şantajına üniversiteli eli değdi...  Muğla'da iş adamı M.Y'nin çıplak görüntülerini çeken ve daha sonra şantaj yaparak para sızdırmaya çalışan çetenin bazı üyelerinin üniversiteli kızlar olduğu ortaya çıktı. 
 İLGİNÇ olay Muğla'nın Milas ilçesine bağlı Avşar Köyü yakınlarında meydana geldi. İddiaya göre, aralarında üniversite öğrencilerinin de bulunduğu 9 kişilik şebeke, Milas'ta tanınmış işadamı M.Y'ye mesaj çekerek Avşar Köyü yol kavşağında buluşmak istediğini söyledi. İşadamı buluşma yerine gittiğinde 3'ü kadın 9 kişi tarafından darp edildi. İş adamını çırılçıplak soyan saldırganlar, M.Y'nin görüntülerini çektikten sonra 200 bin lira istedi.
 ŞİKAYETÇİ OLDU
 M.Y., olayın ardından jandarmaya giderek yardım istedi. Jandarma ekipleri iş adamının telefonuna gelen mesajdan şantaj yapan kişilerin telefonunu teknik takibe aldı. Daha sonra ise operasyon için düğmeye basıldı. Muğla İl jandarma Alay Komutanlığı ekipleri 12 ayrı noktaya eş zamanlı operasyon düzenledi. 3'ü kadın, 5'i Muğla Sıtkı Koçman Üniversitesi öğrencisi olan 9 kişi gözaltına alındı. Şüphelilerin evlerinde yapılan aramada,  olayda kullanılan 1 ruhsatsız tabanca, 1 bıçak ve flash bellek içerisinde iş adamına ait görüntüler de ele geçirildi. İfadeleri alınan 9 kişi mahkemeye sevk edildi.