Ömürlük tespitler
Türkiye onu Marmara Depremi'ndeki enkaz altındaki fotoğrafıyla tanıdı... Betonların arasından kurtulan Ömür Kınay, şimdi engellilerin sorunlarını ilgililere rapor ediyor
 Ercan ÖZTÜRK / İSTANBUL
 O, 1999 Marmara Depremi'nin sembol kızı Ömür Kınay... Türkiye'nin enkaz altındaki fotoğrafıyla tanıdığı Ömür Kınay, ölüme inadına direndi ve şimdi tekerlekli sandalyesiyle hayata tutunuyor. Kendisi gibi engelli olan kişilerin sosyal hayatlarında da rahat etmesini isteyen Ömür Kınay, konser, gösteri ve spor organizasyonlarında gidiyor, engellilerin maruz kaldığı aksaklıkları yerinde inceliyor. İşte Ömür Kınay'ın tespitleri...
 1 - ENGELLİ KATEGORİSİ BULUNMUYOR
 Organİzasyonlarda öncelikle problem bilet satın almakla başlıyor. Avrupa'da gösteriler için 'Bilet Satın Al' bölümünde 'Engelli Bileti' kategorisi bulunmaktadır. Londra'dayken Cirque du Soleil için bilet satın almak istediğimde 'Engelli Bileti'ne tıklayıp biletimi satın almıştım. Aynı gösteri grubu Türkiye'ye ilk kez geldiğinde bileti satın alamamış, problemi organizasyon şirketine aktarmıştım. Onlar da mağdur olmamam için en ucuz biletten satın almamı ve beni sahada bir yerde oturtabileceklerini söylemişlerdi. Bu zaman zarfında konuyla ilgili bir değişiklik olmadı, onlar da topu organizasyon firmasına attı.
 2 - EN PAHALI BİLETİ ALMAK ZORUNDAYIZ
 Bu sene de Cirque du Soleil Türkiye'ye geldiğinde Biletix'e 'Engelliler hangi kategoriden bilet satın alacak?' diye e-mail attım. Bana geri dönüş yaptıklarında 'Saha içi biletin tekerlekli sandalyeli için uygun' diye söylediler. Ben de bunun '1, 2 ve 3'üncü kategoriler (en pahalı) olduğunu, oturmayacağım koltuk için neden bu kadar para vermem gerektiğini' söyledim. Dört günlük mücadele sonucu yine organizasyon firmasıyla bağlantıya geçip, en ucuz kategoriden biletimi satın aldım ve sahada boş bir yerde sandalyemle oturup gösteriyi izledim.
 3 - ASANSÖRLER ÇALIŞMIYOR
 SİNAN Erdem Spor Salonu'nda geçen ay yapılan WTA Tenis Şampiyonası'nda yaşadığım sıkıntılar daha vahimdi. İçeri giriş yapacağımız ilk yerde asansör çalışmıyordu. Acilen teknik servis çağrıldı ancak tamir işlemi tamamlanamadı. Görevlilerin yardımıyla salonun içine getirildim.
 4 - REFAKATÇİMLE AYRI KALIYORUZ
 ArkadaŞlarImdan ayrı bir 6 saat geçirmek zorundaydım. Refakatçimin bileti vardı ama benim yanımda değil, ayrı ayrı yerlerden izledik. O koca 6 saat tek başına geçti benim için.
 5 - TUVALETLER ENGELLERE KİLİTLİ
 MAÇ araları 7 dakikaydı. Tuvalete gitmek için arkadaşlarımla buluşmam gerekiyordu. Uzun bir uğraşın ardından tuvalete gittik. Ancak 4 engelli tuvaleti de kilitliydi. Ne fedarasyon, ne güvenlik ne de temizlik personeli anahtarların kimde olduğunu biliyordu. Üstelik 'Ne yapalım yani' diye bizi çıkışıyorlardı. 15 dakikalık bir telsiz konuşmasının ardından anahtarlar ancak bulunabildi.