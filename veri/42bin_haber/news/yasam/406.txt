Hırsızlık şüphelisinin film gibi hayatı
ADANA'da hırsızlık suçlamasıyla gözaltına alınan B.K.A.'nın hayatı film senaryosunu aratmadı. Doğduğu gün sokağa terk edilip, bir yaşına geldiğinde polisin evlatlık aldığı B.K.A., 22 yaşında ise 28 ayrı hırsızlık olayının şüphelisi olarak cezaevine girdi.
 1991 yılında İstanbul Bahçelievler'de doğan B.K.A., sokağa terk edildi. Yetiştirme yurdunda koruma altına alınan B.K.A., 1 yaşında bir polis memuru tarafından evlatlık alındı. 1995 yılında Adana'ya yerleşen polis memuru, 2000 yılında öldü. B.K.A. ise 16 yaşına geldiğinde kendisine büyüten aileye evlatlık verildiğini öğrendi. Gerçek ailesini bulmak için evini terk eden B.K.A., hırsızlık yapmaya başladı. Polis tarafından hırsızlık suçundan 16 kez gözaltına alınan B.K.A., 3 ay önce cezaevinden tahliye oldu, önceki gün de polisin düzenlediği operasyonla yeniden gözaltına alındı.
 
 B.K.A.'nın yakalanmasını sağlayan operasyon ise 20 gün önce başlatıldı. Karacaoğlan, PTT Evleri, Yeni Baraj, Dadaloğlu, Kazım Karabekir, Tahsilli, Dervişler, Serinevler, Yeşilyurt ve Yavuzlar mahallelerinde meydana gelen hırsızlık olayları ile ilgili çalışma yapan ekipler, Ulubatlı Hasan Mahallesi'nde oturan 69 yaşındaki Mehmet Z.'nin çalıntı eşya sattığını belirledi. Mehmet Z.'nin evinde arama yapan ekipler, 4 televizyon, 2 dizüstü bilgisayar, çok sayıda sıhhi tesisat malzemesi, spiral makinesi ile matkap ele geçirdi.
 
 Malzemeler incelenmek üzere Olay Yeri İnceleme Şube Müdürlüğü'ne teslim edildi. Olay Yeri İnceleme Şube Müdürlüğü görevlilerince yapılan incelemede malzemelerin üzerinde B.K.A.'nın parmak izi çıktı. Ekiplerce yakalanan B.K.A.'nın, Emniyet Müdürlüğü'ndeki sorgusunda 28 ayrı hırsızlık olayına karıştığı saptandı.
 
 Ele geçirilen malzemeler sahiplerine teslim edilirken, B.K.A. 'hırsızlık', Mehmet Z. ise 'hırsızlık malı satın almak ve satmak' suçlarından adliyeye sevk edildi. Şüpheliler çıkartıldıkları mahkemece tutuklandı.
  