Yük gemisi battı
RİZE'nin Çayeli İlçesi'nde, limanda çimento boşaltan 'Alican S.' adlı gemi yan yattı. 2 kişinin çalışmalar sonrasında kurtarıldığı yük gemisinde ilk belirlemelere göre 1 kişinin kayıp olduğu bildirildi.
 Limanköy mevkiinde bulunan ve Ünye Çimento'nun kullandığı limana çimento getiren 89 metre boyunda ve 11 metre genişliğindeki gemi, saat 11.00 sıralarında aniden yan yattı. İddialara göre yüklü toz çimentonun kayması sonucu teknenin sağ tarafı suya gömüldü. Olay sonrasında bölgeye kurtarma ekipleri ve ambulanslar sevk edildi. Teknede kalanların kurtarılması için başlatılan çalışmaların ardından 2 kişi kurtarıldı. Kamarasında uyuduğu belirtilen bir gemicinin ise kayıp olduğu öğrenildi. Bölgede çalışmalar sürdürülüyor.