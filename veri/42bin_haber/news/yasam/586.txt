Lady Gaga'nın zor günleri...
Pop müziğin marjinal ismi Lady Gaga zor günler geçiriyor. Sanatçı Twitter'dan yaptığı açıklamada eklemlerindeki bir iltihap sebebiyle bir süre sahneye ara vereceğini bildirdi. Bu ay vereceği 4 konseri erteledi.(CNN TÜRK) -- Bugünlerde Lady Gaga'nın keyfi kaçık. Eklemlerinde meydana gelen iltihap sebebiyle bir süre yürüyemeyecek. Bu yüzden bugün ve yarın Chicago'da, 16 Şubat'ta Detroit'te ve 17 Şubat'ta Ontario Kanada'da vereceği konserleri erteledi. 

Sanatçı Twitter'daki 34 milyon takipçisine durumun onu çok üzdüğünü, yakında hayranlarının hakettiği gibi yüzde 500 performansla işine döneceğini ifade etti.

Açıklamaya göre sanatçı bir süre önce dans ederken eklemlerini incitmiş ve dinlenmediği için son 1 ayda eklemlerindeki hasar kötüleşmiş.

Gaga'nın "Born This Way Ball" adlı turnesinin planlandığı gibi 19-20 Şubat'ta ABD'nin Philadelphia kentindeki konserle başlaması bekleniyor. Ertelenen konserlerin hangi tarihlerde telafi edileceği ise daha sonra açıklanacak.