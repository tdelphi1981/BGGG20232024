Otomobilin farından kaçak sigara çıktı
OSMANİYE'de düzenlenen operasyonda, bir otomobilin farlarıyla çeşitli bölmelerine gizlenmiş 3 bin 200 paket kaçak sigara ele geçirildi.
 
 İl Jandarma Komutanlığı ekipleri tarafından yapılan istihbarı çalışma sonucunda kente kaçak sigara getirileceği bilgisine ulaşıldı. Bunun üzerine harekete geçen jandarma, Bahçe İlçesi'ne bağlı Nohut Köyü yolunda uygulama noktası oluşturarak şüpheli araçlar üzerinde çalışma başlattı. Yapılan denetimlerde durdurulan 27 HS 601 plakalı otomobilin farlarıyla çeşitli yerlerine gizlenmiş vaziyette 3 bin 200 paket kaçak sigara ele geçirildi. Kaçak sigara ve olayda kullanılan otomobile el konuldu. Gözaltına alınan 45 yaşındaki İbrahim B., 37 yaşındaki Mehmet B. ve aynı yaştaki Abdullah P., ifadelerinin ardından sevk edildikleri nöbetçi mahkemece tutuksuz yargılanmak üzere serbest bırakıldı.