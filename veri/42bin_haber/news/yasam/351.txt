Anne dehşeti!
MUĞLA'DA korkunç olay... Milas İlçesi'nde, cinnet getiren Tuğba G. (25), iki çocuğunu defalarca bıçaklayıp öldürdü, ardından bileklerini keserek yaşamına son vermek istedi.
 MUSTAFA İNCİ/ MUĞLA
 OLAY, bir elektrik şirketinde santral görevlisi olan Yaşar G'nin evine gitmesiyle ortaya çıktı. Zili çalmasına rağmen kapının açılmaması üzerine Yaşar G, pencereyi kırarak içeri girdi. Ev hanımı eşi Tuğba G. ile iki çocuğunu kanlar içinde yerde yatarken gören Yaşar G. durumu, jandarma ve sağlık ekiplerine bildirdi. Yapılan incelemede 3 aylık Aylin  ile 2 yaşındaki Ayhan'ın hayatını kaybettiği belirlendi. 
 TEDAVİYE  alınan ve hayati tehlikesi bulunan Tuğba G'nin sürekli olarak 'Ben bunu nasıl yaptım' dediği öğrenildi. Komşuları çiftin sorunları bulunduğunu ileri sürdü. 
 Baba şokta
 OLAYIN şokunu uzun süre üzerinden atamayan Yaşar G, jandarmaya verdiği ifadede şöyle dedi: Akşam kahveden eve geldim. Kapı kilitliydi. Camı kırarak içeri girdim. Aylin ve Ayhan salonda kanlar içerisindeydi. Aramızda en küçük bir tartışma veya kavga olmadı. Tuğba nasıl böyle bir şey yapar.