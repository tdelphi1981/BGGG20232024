Zehir tacirleri havaalanında yakalandı
ANTALYA Havalimanı'nda, Moskova'dan gelen 1'i kadın, 3 yabancı uyruklu kişinin valizlerinde 6 kilo 668 gram kokain ele geçirildi. Gözaltına alınan şüphelilerin, 1 milyon dolar değerindeki uyuşturucuyu Antalya'da satmak için getirdiği belirtildi.
 
 Antalya Emniyeti Kaçakçılık ve Organize Suçlarla Mücadele Şube Müdürlüğü ekipleri, dün öğle saatlerinde, yabancı uyruklu 1 kadın, 3 kişinin Moskova'dan getirdikleri uyuşturucu madde ile Türkiye'ye giriş yapacağını belirledi. Havalimanı Gümrük Muhafaza Müdürlüğü ekipleriyle birlikte yapılan operasyonda, uçaktan inen İtalyan uyruklu M.G., Dominik Cumhuriyeti vatandaşı kadın yolcu C.J.S.B. ile İspanyol L.J.J.M. gözaltına alındı. Uyuşturucu bulmak için eğitilen 'Kontes' adlı köpeğin de kullanıldığı aramada, şüphelilere ait 4 valizde, 6 kilo 668 gram kokain ele geçirildi. Gözaltına alınan şüpheliler, uyuşturucu maddelerle birlikte Kaçakçılık ve Organize Suçlarla Mücadele Şube Müdürlüğü'ne getirildi.
 
 Polis, değeri 1 milyon doları bulan uyuşturucu maddenin yerinin bulunmasında kullanılan narkotik köpeği Kontes'i tenis topuyla ödüllendirdi. Tercüman aracılığıyla ifadeleri alınan şüpheliler yarın adliyeye sevk edilecek.