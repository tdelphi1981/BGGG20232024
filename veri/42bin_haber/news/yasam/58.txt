Bayramda hava nasıl olacak?
Ülke genelinde etkili olan yağışlar, Kurban Bayramı'nın ilk gününden itibaren doğu bölgelere hareket edecek. Hava sıcaklığı, bayram süresince mevsim normalleri civarında seyredecek.
 Meteoroloji Genel Müdürlüğü yetkililerinden alınan bilgiye göre, halen ülke genelinde etkili olan yağışlı sistem, yarın ve arife günü yurdun büyük bölümünde sağanak ve gök gürültülü sağanağa neden olacak.
 Tahminlere göre, bayramın ilk gününden itibaren yağışlı sistem doğu bölgelere hareket edecek. Batıda ise genellikle parçalı ve az bulutlu bir hava hakim olacak.
 Yarın bütün bölgeler parçalı ve çok bulutlu, Marmara'nın güney ve doğusu, güney ve kıyı Ege, Akdeniz, İç Anadolu'nun kuzeyi, Karadeniz'in iç kesimleri, Doğu ve Güneydoğu Anadolu bölgeleriyle Zonguldak ve Bartın çevreleri yağışlı geçecek. Yağışlar sağanak ve gök gürültülü sağanak şeklinde olmak üzere İstanbul, Çanakkale, Hakkari, Siirt, Şırnak ile Balıkesir'in kuzey ilçelerinde kuvvetli olacak. Rüzgar Marmara'da kuzeydoğu yönlerden yer yer kuvvetli (30-60 kilometre/saat) esecek.
 -Arife ve bayram günleri-
 Arife günü, Marmara'nın güney ve doğusu, Ege, Batı Akdeniz, İç Anadolu'nun kuzeyi, Karadeniz, Doğu ve Güneydoğu Anadolu bölgeleriyle Hatay, Osmaniye ve Kahramanmaraş çevreleri yağışlı geçecek.
 Kurban Bayramı'nın 1. günü Orta Karadeniz, Batı Karadeniz'in iç kesimleri, Doğu Karadeniz kıyıları, İç Anadolu'nun kuzeybatısı, Doğu Anadolu'nun güney ve batısı, Güneydoğu Anadolu, Sinop, Hatay, Osmaniye, Kahramanmaraş, Muğla ve Denizli çevreleri yağışlı seyredecek.
 Bayramın 2. günü yağışlı hava, batı bölgelerde etkisini yitirecek. Orta Karadeniz kıyıları, Doğu Karadeniz, Doğu ve Güneydoğu Anadolu bölgeleriyle Doğu Akdeniz'in sağanak yağışlı, diğer yerler parçalı ve az bulutlu olacak.
 Bayramın 3. günü de doğu bölgeler çok bulutlu, Doğu Anadolu'nun doğusuyla Güneydoğu Anadolu yağışlı, diğer kesimler parçalı ve az bulutlu geçecek.
 Bayramın 4. günü ise yağışlar, Van ve Hakkari çevrelerinde etkili olduktan sonra yurdu terk edecek. Ancak ülkenin kuzeybatı kesimleri yeni bir yağışlı sistemin etkisine girecek.
 -Hava sıcaklığı 2 ila 5 derece azalacak-
 Hava sıcaklığı, yarın ve Çarşamba günü kuzey ve doğu bölgelerde 2 ila 5 derece azalacak.
 Sıcaklıklar, bayram süresince ülke genelinde mevsim normalleri civarında seyredecek.
 
 AA