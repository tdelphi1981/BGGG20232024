Kar gitti sel geliyor
Yurdu etkisi altına alan kar yağışı pek çok ili terk etti... Ekipler kapanan köy yollarını açmak için çalışırken, Meteoroloji bu kez yağmur ve fırtına uyarısı yaptı
 Beyaz kabus bitti, temizlik zamanı... Türkiye'nin dört bir yanında etkili olan kar yağışı yerini yağmura bıraktı. Dün Marmara ve Ege'de yağmur ve fırtına etkili oldu. Yetkililer deniz ulaşımını da olumsuz etkileyen rüzgarın hızını aynı seviyede koruyarak devam edeceğini bildirdi. Meteoroloji'den Antalya Bölgesi'ne ise 'kuvvetli yağış' uyarısı yapıldı. Meydana gelebilecek olumsuzluklara karşı (Kara ve deniz ulaşımında aksamalar, su baskını, sel, taşkın, dolu, yıldırım ve çatı uçması vb.) vatandaşların dikkatli ve tedbirli olmaları istendi. Doğu'da ise 5 gündür aralıksız devam eden kar yağışı etkisini azattı, temizlik başladı. Kapanan köy yollarının ulaşıma açılması için çalışmalar devam etti.
 Rekor Erzurum'un: -32 derece
 Erzurum, dün gece sıfırın altında 32 dereceyle Türkiye'nin en soğuk kenti oldu. Soğuklar yüzünden birçok ev ve işyerinin camları buz tuttu, su sayaçları patladı. Kış mevsiminin en soğuk gününü yaşayan Erzurum'da cadde ve sokaklar adeta buz pistine döndü.
 HAKKARİ
 Yüksekova'nın Karabağ Mezrası'nda, okulun üzerine çığ düştü. 4 gündür aralıksız devam eden kar yağışı nedeniyle eğitime ara verildiği için okulun boş olması, olası bir faciayı önledi.
 SİVAS
 Kar yağışının dinmesinin ardından Sivas'ta soğuk hava dalgası etkili olmaya başladı. Sıcak sıfırın altında 15 derece olarak ölçüldü, göletler ve şelaleler dondu.
 BODRUM
 Bodrum'da soğuk havanın ardından dün fırtına ve lodos etkili oldu.
 BOLU
 Abant Tabiat Parkı'nda hava sıcaklığının gece eksi 10 dereceye düşmesi sonucu gölün yarısı buz tuttu. Otellerin çatılarında ise 4 metreyi bulan buz sarkıtları oluştu.
 ŞIRNAK
 Beytüşşebap İlçesi'nde etkili olan kar yağışına rağmen eğitimin devam ettiği tek okul olan Şehit Yalçın Aydın Yatılı Bölge Ortaokulu'nda görevliler saat başı çatıda biriken karları temizlemek zorunda kalıyor.
 GÜMÜŞHANE
 Doğu Karadeniz'in yüksek kesiminde etkili olan kar yağışı nedeniyle 504 köye ulaşım sağlanamıyor. Bölgenin iç kesiminde ise aşırı soğuk hava etkili oluyor. Hava sıcaklığı dün gece Gümüşhane'de sıfırın altında 17, Bayburt'ta ise 25 dereceye kadar düştü. 