Tuzla'da soba zehirlenmesi: 2 ölü
Tuzla'da kömür sobasından sızan karbonmonoksit gazı sebebiyle zehirlenen babanne ve torunu hayatını kaybetti. İşten evine gelen baba ve anne olayı öğrenince gözyaşlarına boğuldu.
 Olay, dün saat 19.00 sıralarında, Mimarsinan Mahallesi Ekber Sokak numara 13'te meydana geldi. Beyaz Çetinkaya (55) ile 3 yaşındaki torunu Can Çetinkaya, kömür sobasının borusundan sızan karbonmonoksit gazından zehirlendi. Çetinkaya çiftinin diğer 2 çocuğu, oynamak üzere çıktıkları sokaktan eve dönmek için kapıyı çaldı. Kapıyı açan olmayınca, sokaktan geçen vatandaşlar çocuklara yardım etmek istedi. Pencereden içeri bakan vatandaşlar Beyaz Çetinkaya ve Can Çetinkaya'nın hareketsiz yattıklarını gördü. Durumu polis ve sağlık ekiplerine haber veren vatandaşlar, bu sırada evin içine girdi. Yerde yatan yaşlı kadın ve küçük çocuğun cansız yattığını gören komşular, camları açarak evi havalandırdı. Bu sırada olay yerine gelen sağlık ekipleri yaşlı kadın ve torununun yaşamını yitirdiklerini tespit etti. İşte olan anne ve baba ile dışarıda oynayan diğer 2 kardeş kurtulmayı başardı.
 İş dönüşü eve gelen baba Engin Çetinkaya acı haberi kapıda öğrendi. Annesinin ve en küçük oğlunun öldüğünü öğrenen baba Engin Çetinkaya adeta yıkıldı. Eşine sarılan acılı anne Hanife Çetinkaya da sinir krizleri geçirdi. Cenazeler otopsi yapılmak üzere Tuzla Devlet Hastanesi Morguna kaldırıldı. Olayla ilgili soruşturma başlatıldı. 
  