Elazığ'da kaçak sigara ve esrar operasyonları
Elazığ'da 111 bin 170 paket gümrük kaçağı sigara ve 5 kilo 600 gram esrar ele geçirildi.
   
 Elazığ İl Jandarma Komutanlığı ekipleri, Diyarbakır-Elazığ kara  yolunun Sivrice ilçesi Güney köyü mevkisinde yaptıkları uygulamada, bazı araçları  durdurdu. Ekipler, yaptıkları aramalarda bir kamyonda 98 bin 500, bir minibüste ise  12 bin 670 paket gümrük kaçağı sigara ele geçirdi. Toplam 111 bin 170 paket  gümrük kaçağı sigaraya el konulduğu, iki kişinin gözaltına alındığı bildirildi.        
 Bu arada, Elazığ Emniyet Müdürlüğü ekiplerince Asri Mezarlık  Kavşağı'ndaki uygulama noktasında şehirler arası bir yolcu otobüsünde yapılan  aramada, yaşı küçük bir yolcuya ait valiz içerisinde 5 kilo 600 gram esrar  maddesi ele geçirildi.        
 Şüphelinin işlemlerinin ardından serbest bırakıldığı bildirildi.            