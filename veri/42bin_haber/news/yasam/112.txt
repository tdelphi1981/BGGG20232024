Acılı aile, BDP'lileri istemedi
HAKKARİ'NİN Şemdinli İlçesi'nde önceki akşam bomba yüklü aracın infilak etmesiyle 1 çocuğun öldüğü 18 kişinin de yaralandığı saldırının ardından kentte gerginlik yaşandı.
 Esnaf kepenk kapatırken gün ağardığında saldırının boyutu ortaya çıktı. Patlamanın etkisiyle polis aracı kullanılamaz hale gelirken, polis olay yerinden tek tek delil topladı. 
 SALDIRI nedeniyle birçok ev ve işyerinin camları kırılırken, patlamaya yakın bölgelerdeki araçlarda da hasar meydana geldi. 
 SALDIRININ gerçekleştiği bölgede bulunan bir evde ise akşam yemeğine oturan bir aile patlamayla sofrayı olduğu gibi bırakıp kendini dışarı attı. 
 SALDIRIDA hayatını kaybeden 15 yaşındaki Faris Demircan'ın cenazesinin Şemdinli Devlet Hastanesi'nde otopsisinin yapılmasından sonra ailesine teslim edileceği belirtildi. Öte yandan Faris Demircan'ın ailesi taziyeleri kabul ederken BDP Hakkari Milletvekili Esat Canan ile bir grup BDP yöneticisini eve kabul etmedi. Bazı BDP'lilerin ısrarına tepki gösteren aile, heyetin evlerinin önünü terk etmesini istedi. Bunun üzerine Canan ile diğer BDP'li yöneticiler araçlarına binerek Demircan Ailesi'nin evinden ayrılmak zorunda kaldı.
 Yaralılara ziyaret
 ŞEMDİNLİ'DEKİ terör saldırısında yaralanan vatandaşların tedavisi Yüksekova Devlet Hastanesinde sürüyor. Yüksekova Kaymakamı Yasin Tikdağ, yoğun bakım tedavi edilen İbrahim Demir'i ziyaret ederek durumu hakkında bilgi aldı.  
 KAYMAKAM Yasin Tikdağ daha sonra Özgür Eren, Kahır Onay, İlhan Demir, Tayfun Sala ve Davut Sönmez'i ziyaret ederek geçmiş olsun dileklerinde bulundu. 
 YARALILARDAN İlhan Demir ise 'Halı saha maçı için Yüksekova'ya gelecektik. Bizi götürecek aracı beklerken patlama oldu yaralandık ve uzaklaşmaya çalıştım' dedi.
 YAŞAR KAPLAN / ŞEMDİNLİ