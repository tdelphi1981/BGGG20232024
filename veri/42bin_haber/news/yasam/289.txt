Taksim'de olağanüstü tedbir!
İstanbul'da 5 bin polis görevlendirdi
 İstanbul Emniyeti Yılbaşı gecesi taciz, kapkaç, hırsızlık gibi suçlarla mücadele için 5 bin polis görevlendirdi. 640'ı güven timlerinden oluşan polislerin 2 bin 500'ü Taksim ve Nişantaşı'nda görev yapacak. Önlemler Cuma gecesinden itibaren başlayacak.
 İstanbul Emniyet Müdürlüğü, her yılbaşı gecesi yaşanan taciz, kapkaç, hırsızlık gibi suçların en aza indirilmesi için yoğun güvenlik önlemleri aldı. Önlemler arasında simitçi, boyacı, kestaneci ve Noel baba kılığında görev yapacak polisler olacak. Bu kılıkta görev yapacak olan İstanbul Emniyet Müdürlüğü Güven Timleri Şube Müdürlüğü ekipleri, Taksim Gezi Parkı'nda kameralar karşısına çıkarak, bir canlandırma yaptı. Canlandırmada; yılbaşı gecesi eğlenmek için sokağa çıkmış iki genç kız, piyango bileti almak isterken arkadan gelen bir kişi tarafından kapkaça uğruyor. Bu sırada noel baba, simitçi, biletçi ve çöpçü kılığındaki güven timleri kapkaççıyı suçüstü yakalayarak yere yatırıyor ve çanta sahibine teslim ediliyor.
 İstanbul Emniyet Müdürlüğü Güven Timleri Şube Müdürü Dursun Güneş, Yılbaşı gecesi için alınan önlemlerle ilgili detaylı bilgi de verdi.
 Güneş, her geçen yıla oranla özellikle taciz, kapkaç gibi suçlarda, alınan bu tedbirler sayesinde önemli bir düşüş yaşandığını belirterek “Amacımız bundan önceki yıllarda olduğu gibi yine bu senede İstanbul halkının 2013 yılına huzurlu bir şekilde girmesi için çaba sarf etmektir" dedi.
 Cuma gecesi itibariyle başlanacak önlemlerin detayları şöyle; Taksim ve Nişantaşı başta olmak üzere Beşiktaş, Bakırköy, Bağdat Caddesi gibi eğlence merkezlerinin yoğun olduğu yerlerde 5 bin polis görev yapacak. 5 bin polisin 2 bin 500'ü Taksim ve Nişantaşı'nda görev yapacak. Yine bu rakamın 640'ını güven timleri oluşturacak. Güven timleri simitçi, kestaneci, noel baba, ayakabı boyacısı gibi farklı kılıklarda belirli noktalarda olacak. Ayrıca Taksim ve İstiklal Caddesi 100 adet kamerayla izlenecek HD görüntü kalitesine sahip kameraların 30'u seyyar olacak. DHA