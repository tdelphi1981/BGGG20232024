Berberin sinema aşkı engel tanımadı
Silopi'de berberlik yapan Mesut Bilişik, 2 yıllık bir maceraya dönüşen sürecin sonunda "Dermansız Dert" adlı filminin çekimlerini tamamladı.
 Daha çok çatışma ve terör olaylarıyla gündeme gelen Cudi Dağı, bu kez birbirini seven iki gencin arasına giren ağa oğlunun zulmüne karşı mücadelenin konu edinildiği sinema filmi çekimlerine mekan oldu. Yönetmenliğini ve başrol oyunculuğunu Silopi'de berberlik yapan Mesut Bilişik'in yaptığı ''Dermansız Dert'' adlı filmin çekimleri sona erdi.
 Yaklaşık 2 yıl süren filmde, berber, gazeteci, terzi, duvar ustası, televizyoncu, manav, boyacı, şoför gibi çeşitli meslek erbabından oluşan 170'e yakın kişi gönüllü olarak rol aldı.
 Filmin çekimleri sırasında bir sahnenin çekiminde boğulmaktan son anda kurtulduğunu belirten Bilişik, şunları söyledi:
 ''Bir araç tarama sahnemiz vardı. Araç bulamayınca ağabeyim arabasını filme destek olmak için feda etti. Gerekli izinlerimizi alıp güvenliğin sağlanmasının ardından araç tarama sahnemizi gerçekleştirdik. Ağabeyimin aracı kullanılamaz hale geldi. Aracı hurdacıya verip, oradan elde edeceğimiz parayı filmin eksiklerini gidermek için kullandık.''
  