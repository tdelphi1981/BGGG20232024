Türkiye'de yaşabilen tek hasta
İZMİR’de, doğumdan hemen sonra kalbinde sekiz ayrı delik bulunduğu, akciğeri ile kalbi arasında, dünyada ender rastlanan şekilde ana damarının olmadığı belirlenen 2.5 yaşındaki Elif Çakır’ın beş ayrı makineye bağlı sürdürdüğü yaşam mücadelesi, yürek burkuyor.
 İkinci çocukları Elif’e, binbir güçlükle evlerinde bakmak zorunda kalan gözü yaşlı anne Arife Çakır, "Sadece bir an önce iyileşmesini istiyorum. Sesini duysam, makinelerden kurtulduğunu görsem yeter" dedi.
 Elif Çakır, 2.5 yıl önce dünyaya gelince annesi Arife ve babası Osman Çakır’a büyük mutluluk yaşattı. Diğer çocukları 6 yaşındaki Yağmur’un ardından dünyaya gelen Elif’le sevinçleri bir kat daha artan Çakır çifti, doğumdan sadece bir hafta sonra bebeklerinin nefes darlığı çektiğini farketti. Hastaneye götürülen minik Elif’te, dünyada az rastlanan şekilde, kalbiyle akciğeri arasında ana damarın olmadığı, kalbinde sekiz ayrı delik bulunduğu ve kalp kapakçığının tam olarak gelişmediği tespit edildi. Yaklaşık 15 ay boyunca hastanelerin yoğun bakım ünitelerinde tedavi gören minik Elif, doktorlar tarafından, tıbben yapılacak birşey kalmaması, evde bakılmasının daha uygun olacağı düşüncesiyle taburcu edildi.
 EVLERİ HASTANEYE DÖNDÜ
 Doktorların bu kararının ardından Çakır çifti, daha sonra İl Sağlık Müdürlüğü’nün kendilerine zimmetlediği beş ayrı makineyle evlatları için yaşam mücadelesi başlattı. Sempatikliğiyle görenlerin sevgisini kazanan minik Elif için evde bir hastane ortamı kuruldu. Tüm mücadelelerine rağmen çocuklarının eski sağlığına kavuşması yolunda olumlu bir gelişme sağlayamayan Çakır çifti, son çare olarak yardım istedi.
 Çocuğunun başında olması gerektiği için herhangi bir işte çalışamayan, devletin bakım adı altında verdiği 670 lira ile geçinmeye çalışan baba Osman Çakır, şunları söyledi: "Çocuğumuzu Türkiye’de yaşayabilen tek hasta olarak biliyoruz. Doktorlar, herhangi bir tedavinin mümkün olmadığını, kalp ile akciğer arasına damar eklenmesinin mümkün olmayacağını belirttiler. ’Makinelerle yaşayabileceği yere kadar gitsin’ dediler. Biz, kızımız için elimizden geleni yapmaya çalışıyoruz. Ama tıkandık artık. Gittiğimiz her kapı yüzümüze kapandı. Baba ve anne olarak tedavisinin olmasını istiyoruz. Belki Elif için olmaz ama Elif son değil, Ayşelere, Fatmalara umut olsun. Elif için birşey yapabilir miyiz desinler. Kızımızın sesini, ağladığını dahi duyamadık. Ama bizim hala umudumuz var."
 MAKİNELERDEN KURTULSUN 
 Gözüyaşlı anne Arife Çakır ise "Solunum, oksijen, mama makinelerine bağlı olarak Elif’i yaşatıyoruz. Sadece onun sesini duymak istiyorum. Makinelerden kurtulsun. Çok zor bir durumdayız. Maddi olarak ilaçlarını almakta da zorlanıyoruz. Zaman zaman tıkanmaları oluyor, o nedenle başından ayrılamıyoruz, çalışamıyoruz. Devletin, yavrumuzun tedavisini üstlenilmesini talep ediyorum" diye konuştu.
 DHA
  