Temizlenmeyen bacalar yangına davetiye çıkarıyor
Nevşehir'de yangınların önemli rol oynayan bacalarınsoba ve kalorifer yakılmadan zamanında temizlenmesi uyarısı yapılıyor.
 Nevşehir Belediyesi İtfaiye Müdürü Feridun Özdemir, Nevşehir'de meydana gelen yangınlarda bacalarda katmerleşen kurumların yüzde 20, ülkemiz genlinde ise yüzde 20 ile 25'i gibi önemli rol oynadığını söyledi. 
 Özdemir, sobaların yakılmaya başlandığı bu günlerde yüksek ısı nedeniyle erime göstererek alev almasıyla ortaya çıkan ve kimi zamanda ev ve çatı katlarının da yanmasına neden olan bacaların düzenli bir şekilde mutlak surette her yıl temizlenmesi gerektiğini ifade etti.
 Bacalardan kaynaklanan yangınlardan kurtulmak için Özdemir şu önerilerde bulundu: "Baca çıkışları çatıdan en az bir metre yukarıda olmalı. Bacalar yakılarak temizlenmemeli. Yılda en az bir kez, ideal olan ise iki kez bacalar temizlenmeli. Tıkalı ve iyi temizlenmemiş bacaların kullanımının insan sağlığını büyük tehlikeye atacağı unutulmamalı. Zehirlenerek ölümlerin büyük kısmının temiz olmayan baca kullanımından kaynaklandığı unutulmamalı."
 Özdemir, binalarda temizlenmemiş bacaların çatıyı tutuşturması nedeniyle çıkan yangınların koskoca apartmanları yaktığını da hatırlattı. Vatandaşların bacalardan kaynaklı yangınlar ile karşı karşıya kalmamaları için mutlaka soba ve kalorifer yakılmadan bacalarını temizletmelerinin zorunlu olduğunu vurgulayan Özdemir, temizletilmeyen bacalarla meydana gelebilecek yangınların önüne geçebilmek amacıyla Nevşehir Belediyesi İtfaiye Müdürlüğü tarafından 4 kişiden oluşturulan Baca Temizlik Ekibi'nin bu amaçlı olarak çalışma yaptıklarına işaret etti. Özdemir, vatandaşların Nevşehir Belediyesi İtfaiye Müdürlüğü'nün 110 nolu telefonu aramak suretiyle baca temizliği yaptırabileceklerini belirtti.
 (CİHAN)
  