184 bin kişi dünya evine girdi
Yaz aylarında 184 bin kişi dünya evine girdi. Aynı dönemde 25 bin 295 çift de boşandı.
 Türkiye İstatistik Kurumu (TÜİK), 2012 yılın üçünü çeyreğine ait Evlenme ve Boşanma İstatistikleri'ni yayımladı. 2012 yılının III. dönemi olan Temmuz-Ağustos-Eylül aylarında evlenme sayısı bir önceki yılın aynı dönemine göre yüzde 0,5 azalarak 184 bin 206 olurken, evlenme sayısında en fazla artış yüzde 4,8 ile İstanbul Bölgesi’nde, en fazla düşüş ise yüzde 6 ile Güneydoğu Anadolu Bölgesi’nde görüldü. İlk kez evlenen çiftler arasındaki ortalama yaş farkı 3,1 oldu.
 2012 yılı III. Dönem verilerine göre ortalama ilk evlenme yaşı erkekler için 26,8, kadınlar için 23,7 olurken, erkek ile kadın arasındaki ortalama ilk evlenme yaş farkı 3,1 olarak gerçekleşti. İstatistiki Bölge Birimleri Sınıflaması, 1. Düzey’e göre en yüksek ortalama ilk evlenme yaşı erkeklerde 27,8, kadınlarda 25 ile İstanbul Bölgesi’nde; en düşük ortalama ilk evlenme yaşı ise erkeklerde 25,7, kadınlarda 22,2 ile Orta Anadolu Bölgesi’nde görüldü.
 2012 yılının III. Döneminde, boşanma sayısı geçen yılın aynı dönemine göre yüzde 2,8 azalarak 25 bin 295’e düştü. Boşanma sayısında en fazla azalma yüzde 12,3 ile Kuzeydoğu Anadolu Bölgesi’nde gözlenirken, bu dönemde boşanma sayısında en fazla artış yüzde 14,7 ile Ortadoğu Anadolu Bölgesi’nde gerçekleşti. 2012 yılının III. Döneminde meydana gelen boşanmaların yüzde 38,3’ü evliliğin ilk 5 yılı içinde, yüzde 24,8’i ise 16 yıl ve daha fazla süre evli olan çiftlerde gerçekleşti.
  