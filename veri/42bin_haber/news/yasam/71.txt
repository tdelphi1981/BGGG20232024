Hayvanseverler meydanlara indi
HAYVANSEVERLER dün yine meydanlara indi. Meclis'e sunulan ''5199 sayılı Hayvanları Koruma Kanunu'nda Değişiklik Yapılmasına Dair Kanun'' tasarısını protesto etmek için 30 Eylül'de yürüyen hayvanseverler, dün bir kez daha tepkilerini haykırdı.
 Kamuoyundan gelen tepkiler üzerine, yasa teklifin komisyondan çekilip AK Parti Milletvekili Ayşe Nur Bahçekapılı'ya durumu inceleme görevi verilirken, hayvanseverler konunun takipçisi olduklarını göstermek için Galatasaray Meydanı'nda toplandı. Türkiye Hayvanları Koruma Derneği ve Hayvan Aktivistleri Derneği üyeleri ile birlikte yaklaşık bin kişi, ellerindeki dövizler, düdükleri ve sloganlarla Taksim Meydanı'na kadar yürüdü. Yürüyüş sırasında yanlarında hayvanlarını getiren göstericiler, renkli görüntüler oluşturdu. Hayvanseverlerden bazıları yüzlerini boyayarak, yasayı protesto etti. Hayvanseverler, söz konusu yasa tasarısına, hayvanların yaşam hakkını ellerinden alan bir yasa olduğu gerekçesiyle karşı çıkıyor.
 KAFESE GİRDİ
 Trabzon'da ise TRAHAYKO üyesi yaklaşık 30 kişi, Atatürk Alanı'nda bir araya gelerek 'Merhamet değil yaşamak istiyoruz' ve 'Son kafes yıkılana kadar uzlaşma yok' yazılı pankart ve dövizler açtı. Tepki amacıyla bir hayvansever kafese girdi. Cem TÜRKEL