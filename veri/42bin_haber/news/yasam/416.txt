10 dakikada 3 gaspa 45 yıl hapis
ADANA'da 4 ay önce 10 dakika içinde üç ayrı kişiden bıçak zoruyla bir paket sigara, 20 lira para ve 75 kuruşluk kek gasp ettiği iddiasıyla yakalanıp tutuklanan 30 yaşındaki Ahmet Altun hakkında, 'yağma' suçundan 45 yıla kadar hapis cezası istemiyle dava açıldı. Suçlamaları kabul etmeyen sanık Altun, "Müştekilerin hiçbirini tanımam. Üzerimde 458 lira param vardı. Benim bir ihtiyacım yok, neden gasp yapayım?" diye savunma yaptı.
 Olay, 18 Eylül 2012'de, kent merkezinde meydana geldi. İddiaya göre, Ahmet Altun ilk olarak saat 23.40'da kaldırımda sigara içen 48 yaşındaki Durdu Akkuş'tan önce tek sigara, sonra da bıçak göstererek sigara paketini aldı. Altun, sonra da az ilerdeki durakta bekleyen 23 yaşındaki Yusuf Toklu'nun yanına giderek "Para ver lan" dedi. Toklu'nun "Param yok" demesi üzerine "Seni para almadan bırakmam" deyip elini arka cebine attı. Toklu, korkudan cebinden çıkardığı 20 lirayı şüpheliye verdi. 20 lirayı alan şüpheli, "Bu yetmez, hepsini boşalt" dedi. Toklu da para verecekmiş gibi yaparak şüpheliyi itekledikten sonra olay yerinden kaçarak polisi aradı.
 75 KURUŞLUK KEKİN PARASINI ÖDEMEDİ
 Şüpheli, saat 23.50'de de aynı semtteki bir pastaneye giderek tezgahtan 75 kuruşluk kek alıp, parasını ödemeden ayrılmak istedi. Pastanede çalışan 49 yaşındaki Halid Olgun, arkasından bağırarak kekin parasını istedi. Şüpheli Altun da "Ben hırsızım, seni delik deşik ederim" diye bağırarak uzaklaştı. Yapılan ihbarlar üzerine kısa süre sonra yakalanan Ahmet Altun, çıkarıldığı nöbetçi mahkeme tarafından tutuklandı. Cumhuriyet Savcısı, Ahmet Altun hakkında 'yağma' suçundan 45 yıla kadar hapis cezası istemiyle dava açtı.
 SUÇLAMAYI KABUL ETMEDİ
 Sanık Altun, hakim karşısına çıktığı 9'uncu Ağır Ceza Mahkemesi'nde suçlamaları kabul etmedi. Altun, "Müştekilerin hiçbirini tanımam. Ben kek almaya da gitmedim. Üzerimde 458 lira param vardı. Benim bir ihtiyacım yok, neden gasp yapayım. Ayrıca ben hiç ilaç almadım. Ancak alkollü olduğum doğrudur. Ben bardan çıkarken polisler beni aldı" dedi.
 Mağdurlardan Yusuf Toklu da, sanığı yüzündeki doğum lekesinden teşhis ettiğini söyledi. Mahkeme heyeti, sanığın tutukluluk halinin devamına karar vererek duruşmayı erteledi.