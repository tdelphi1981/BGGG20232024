Beyin uzmanı beyin kanamasından öldü
BEYİN kanaması geçirdikten sonra görevli olduğu hastanedeki öze odada 5 yıla yakın süredir yaşam savaşı veren Çukurova Üniversitesi (ÇÜ) Tıp Fakültesi Nöroloji Anabilim Dalı Öğretim Üyesi Prof. Dr. Ali Özeren, tedavisi konusunda uzman olduğu hastalığa yenilmekten kurtulamadı.
 Kendi ihmali nedeniyle hastalığına geç teşhis konulduğu belirtilen ve meslektaşlarının tüm çabalarına karşın kurtarılamayan 54 yaşındaki Ali Özeren için düzenlenen törene katılanlar, gözyaşlarını tutamadı.
 İstanbul Üniversitesi Cerrahpaşa Tıp Fakültesi'nden mezun olduktan sonra ÇÜ Tıp Fakültesi Nöroloji Anabilim Dalı'nda 18 yıl görev yapan ve meslektaşları ile öğrencileri tarafından çok sevilen Prof. Dr. Ali Özeren, sürekli baş ağrısı çekmesine rağmen bir türlü kendisini muayene ettirip, herhangi bir tetkik yaptırmadı. İstanbul'da bir üniversitede tiyatro eğitimi alan oğlu Cem ve ev kadını eşi Hilal Özeren'in muayene olması yönündeki önerilerini kabul etmeyen Prof Dr. Ali Özeren, 24 Nisan 2008'de ÇÜ Tıp Fakültesi Balcalı Hastanesi'ndeki mesai arkadaşlarına çok şiddetli baş ağrısı çektiğini söyledi.