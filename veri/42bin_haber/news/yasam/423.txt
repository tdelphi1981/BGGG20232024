Son madenci de göçükten çıkarıldı
Zonguldak Kozlu'daki maden ocağında yaşanan metan gazı patlamasına kurban giden madencilerden sonuncusunun cenazesi 5 gün sonra göçükten çıkarıldı.
 ERCAN AYGÜN / ZONGULDAK
 OCAKTA kalan son madencinin cenazesini arama çalışmaları dün de devam etti. Göçükteki  500 ton kömür ve taş yığınının bir bölümünü, 5'er tonluk vagonlarla ocaktan çıkaran TTK ekipleri, 50'nci metrede Ahmet Şeker'e ait olduğu belirtilen cenazeye ulaştı. Battaniyeye sarılan cenaze asansörle çıkarılarak Zonguldak Atatürk Devlet Hastanesi morguna kaldırıldı. 
 PATLAMANIN yaşandığı göçükten önceki akşam çıkarılan ve Zonguldak Atatürk Devlet Hastanesi morguna kaldırılan 2 madencinin cenazeleri ise aileleri tarafından teşhis edilemedi.  Bunun üzerine soruşturmayı yürüten Cumhuriyet Savcısı, taş ve kömür yığınlarının altında yüzleri tanınmayacak duruma gelen cesetlere DNA testi yapılmasını kararlaştırdı. 
 MADENCİLER Yüksel Koca ve Hüseyin Kürekçi'nin cenazelerinden alınan parçalar DNA testi yapılması için Ankara Adli Tıp Kurumu'na gönderilecek. Cenazeler kimlik tespitinin ardından ailelerine teslim edilecek.
 MESAİ ARKADAŞLARI ÇIKARDI
 5 gün sonra  yerin 630 metre altında bulunan madenci Ahmet Şeker'in cenazesini çıkarmak da mesai arkadaşlarına düştü.
  