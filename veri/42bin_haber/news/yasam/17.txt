Mahsur kalan dağcıyı askeri helikopter kurtardı
Erzincan'ın Üzümlü İlçesi'nde Esence Dağı'na gerçekleştirdiği tırmanışta kayalıklardan düşerek yaralanan ve 6.5 saat mahsur kalan dağcı askeri helikopterin de katıldığı operasyonla kurtarıldı.
 35 kişilik dağcı grubu, Çamlık bölgesine 12 kilometre uzaklıkta bulunan 3 bin 549 metre yüksekliğindeki Esence Dağı zirvesine tırmanışa geçti. Zirve tırmanışının ardından sabah saatlerinde inişe geçen grupta yer alan dağcılardan Ferhat Karamuk (20), karlı ve buzlu kayalıklardan inerken ayağının kayması sonucu düştü. Ayağı kırılan ve vücudunun çeşitli yerlerinden yaralanan Karamuk'a ilk müdahaleyi grupta bulunan Dr. Fatih Macit yaptı. Gruptakiler, 112 sağlık ekiplerinden yardım istedi. Ancak ambulans, araç yolu olmadığı için bölgeye ulaşamadı. Erzurum'dan çağrılan hava ambulansı da iniş yapamayınca geri döndü. Bunun üzerine genç dağcı, Malatya 2. Ordu Komutanlığı'ndan gelen helikopterle alınarak, Erzincan Mengücek Gazi Eğitim ve Araştırma Hastanesine kaldırıldı. İlk müdahalesinin ardından Sivas'a sevk edilen Karamuk'un hayati tehlikesinin bulunmadığı öğrenildi.