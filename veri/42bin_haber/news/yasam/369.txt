Boğaziçi Üniversitesi efsanesini uğurladı
1958 yılından bu yana Boğaziçi Üniversitesi'nde binlerce öğrenci yetiştiren Prof. Dr. Arman Manukyan sevenleri tarafından son yolculuğuna uğurlandı. 
Kalp rahatsızlığı nedeniyle kaldırıldığı Cerrahpaşa Tıp Fakültesi Kardiyoloji Bölümü'nde 4 gün önce hayatını kaybeden Boğaziçi Üniversitesi'nden emekli öğretim üyesi Arman Manukyan, bugün son yolcuğuluna uğurlandı. 81 yaşında ölen Manukyan için Beyoğlu'ndaki Üç Horan Kilisesi'nde düzenlenen cenaze törenine eşi İstanbul Devlet Operası solistlerinden Alis Manukyan ile oğlu Roy ve kızı Jilda, Koç Holding Şeref Başkanı Rahmi Koç, UEFA 1. Asbaşkanı Şenez Erzik, Şişli Belediye Başkanı Mustafa Sarıgül'ün yanı sıra çok sayıda seveni katıldı.

Dersi çok basit anlatırdı

Rahmi Koç, "Çok iyi bir arkadaşımı kaybettik. Üzüntümüz sonsuzdur. Ancak, Cenab-ı Allah'ın takdiri. Sırası gelen gidiyor. Başımız sağ olsun" dedi. 

Manukyan'ın üniversitede hocası olduğunu aktaran UEFA As Başkanı Şenes Erzik de "Hocamız, üniversitede hoşgörü timsali biriydi. Muhasebe dersini bu kadar zevkli anlatan bir insan bilmiyorum. Dersi çok basit anlatırdı. Gülümseme yüzünden eksik olmazdı. Normal olarak matematik, fizik, kimya hocalarından korkulur, sert olurlar. Korkma bir yana, arkadaşımızdı. Bizi zaman zaman toplardı. 16 bin sıradan öğrenci yetiştirmedi. Çok önemli insanlar yetiştirdi. Ne mutlu ona" diye konuştu.

Türkiye Ermenileri Patrik Vekili Başpiskopos Aram Ateşyan tarafından yönetilen törenin ardından Manukyan'ın cenazesi toprağa verilmek üzere Şişli Ermeni Mezarlığı'na götürüldü.

Arman Manukyar kimdir?

Arman Manukyan, 1931 yılında İstanbul'da doğdu. İlk ve orta öğreniminden sonra 1945 yılında Robert Kolej'den 1951 yılında mezun oldu. Askerliğini yedek subay olarak 1953-1955 yıllarında İstanbul'da Amerikan Yardım Heyeti nezdinde tamamladı. 1958 yılında Robert Kolej'e muhasebe dalında öğretim üyesi olarak girdi. 

1959'da Fulbright bursu kazanarak Ohio'daki Miami Üniversitesi'ne kabul edildi ve master derecesini tamamladı. 1969'da Paris'teki ve 1972'de Sydney'deki dünya muhasebe kongrelerine katıldı. 1975 yılında TÜSİAD heyetiyle birlikte ABD'ye gidip, 1974 Kıbrıs Harekatı'ndan sonra başlayan ambargonun kaldırılması çalışmalarına katıldı. 

1958 yılından itibaren yaklaşık yarım yüzyıl Boğaziçi Üniversitesi'nde öğretim üyeliği yaptı. 1984 yılında 25'inci yıl kutlama törenlerinde üniversite rektörlüğü tarafından kendisine onur ve üstün hizmet plaketi verildi.

Üniversitedeki görevi dışında iş dünyasında önemli gruplara danışmanlık yaptı. Robert Kolej ve Boğaziçi Üniversitesi Mezunlar Derneği'nin kurucu üyelerinden olan Manukyan amatör sporla da ilgilendi, uzun yıllar Şişli Spor Kulübü'nün başkanlığını yaptı.

İstanbul Devlet Operası solistlerinden Alis Manukyan'la evli olan Arman Manukyan iki çocuk babasıydı. Arman Manukyan Rahmi Koç ve Talat Halman'ın sınıf arkadaşı, Tansu Çiller, Güler Sabancı, Suna Kıraç gibi ünlülerin unutamadığı papyonlu hocadır.