Parmak ısırmaya 2 yıl hapis!
Başbakanın katıldığı bir açılış töreni sırasında yapılan protesto gösterisinde Başkomiser Turan Çelik'in serçe parmağını ısıran Ali Ekber Kalender'e 'kasten yaralama' suçundan 2 yıl 1 ay hapis cezası verildi. Kalender ve birlikte yargılandığı 5 sanık ayrıca 'silahlı terör örgütü üyeliği' suçundan 7 yıl 6'şar ay hapis cezasına çarptırıldı.
 
 Başbakan Recep Tayyip Erdoğan'ın katıldığı bir hastane açılışı sırasında yapılan protesto gösterisinde Başkomiser Turan Çelik'in serçe parmağını ısırarak kopardığı iddia edilen Ali Ekber Kalender'in de aralarında bulunduğu 6 sanığın yargılandığı davada karar çıktı.
 SANIKLAR DURUŞMAYA KATILMADI
 İstanbul 11. Ağır Ceza Mahkemesi'ndeki duruşmaya tutuksuz sanıklar Ali Ekber Kalender, Celal Önkoyun, Müslüm Gönül, Murat Sur, Sevinç Bozdağ ve Sezgin Dereli katılmadı. 6 tutuksuz sanığı, avukatları Barkın Timtik temsil etti. Timtik, sanıkların beraatine karar verilmesini isteyerek, mahkemenin aksi görüşte bulunması halinde ise davanın veya verilecek cezanın ertelenmesini talep etti.
 KASTEN ADAM YARALAMA SUÇUNDAN 2 YIL 1 AY HAPİS CEZASI
 "Terör örgütü üyesi olmak, kanuna aykırı toplantılara katılmak, kişiyi yerine getirdiği kamu görevi nedeniyle kasten yaralamak, örgüt propagandası yapmak" suçlarını işlediği iddiasıyla 25 yıla kadar hapis cezasıyla cezalandırılması istenen sanık Ali Ekber Kalender'in, müşteki Başkomiser Turan Çelik'e yönelik eyleminden dolayı 'kasten yaralama' suçundan 2 yıl 1 ay hapis cezası ile cezalandırılmasına karar verdi. Mahkeme heyeti, Kalender'in aralarında bulunduğu 6 sanığın 'silahlı terör örgütü üyeliği' suçundan da 7 yıl 6'şar ay hapis cezası ile cezalandırılmasına da hükmetti.