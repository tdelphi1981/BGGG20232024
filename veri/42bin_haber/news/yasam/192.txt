Erkekler "kadına şiddete hayır" dedi
Bursa'nın merkez Nilüfer İlçe Belediyesi, Kadına Yönelik Şiddetin Ortadan Kaldırılması İçin Uluslararası Mücadele Günü'nde "kadına yönelik şiddete son" demek için erkeklerle yürüyüş düzenledi. Nilüfer İlçe Belediyesi, 'Kadına Yönelik Şiddete Karşı Erkekler Yürüyor' eylemi düzenledi. Fatih Sultan Mehmet Bulvarı'nda başlayan yürüyüşe katılan erkekler boyunlarına mor atkı takarak 'Kadına kalkan eller kırılsın. Kadına şiddet erkeklikse biz erkek değiliz' sloganları attı.

Ellerinde pankartlarla yürüyen erkeklere Nilüfer İlçe Belediye Başkanı CHP'li Mustafa Bozbey'de destek verdi.

Konak Kültürevi'ne kadar yürüyen yaklaşık 50 kişilik grup adına basın açıklaması yapan Nilüfer İlçe Kent Konseyi Başkanı Şazi Çavuşoğlu, Patria, Minerva ve Maria Teresa Mirabel kardeşlerin Dominik Cumhuriyeti'nde öldürülmesinden bu yana 52 yıldır kadına yönelik şiddette değişen bir şey olmadığını belirtti.

Kadına yönelik şiddetin artarak devam ettiğini söyleyen Çavuşoğlu, kadın cinayetlerinin yeniden manşetlerde yer aldığını kaydetti.

Erkek olmayanları ezmeyi, öldürmeyi kendinde hak gören bir erkeklik istemediklerini belirten Çavuşoğlu, "Taciz, tecavüz, cinayet erkeklikse biz erkek değiliz" dedi.

Nilüfer İlçe Belediye Başkanı Mustafa Bozbey de, Türkiye'de 3 kadından birinin fiziksel şiddet gördüğünü Bursa'da da 6 ay içinde 13 bin 402 kadının ailesinden şiddet gördüğünü bildirdi.