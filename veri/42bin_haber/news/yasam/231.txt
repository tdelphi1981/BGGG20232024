Özenti 'Memati' cinayet işledi
ANTALYA'nın Serik İlçesi'nde 17 yaşındaki M.K., telefonda küfürleştiği aynı yaştaki arkadaşı Ferhat Gözel'i kalbinden bıçaklayarak öldürdü. Gözel'in babası 37 yaşındaki Asim Gözel'i de sol bacağından yaralayan M.K.'nın facebook sayfasında, 'Memati de, tanırlar' yazması dikkat çekti.
 Evrenpaşa Mahallesi'nde oturan arkadaşlar M.K. ve Ferhat Gözel, iddiaya göre telefonda birbirlerine küfrederek tartıştı. İkiliden M.K., Ferhat Gözel'e, "Seni Serik Cuma Pazarı'nda bekliyorum, gel" dedi. Bunun üzerine Ferhat Gözel, M.K.'nın beklediği yere gitti. Babası Asim Gözel de oğlunun arkasından gitti. M.K. ve Ferhat Gözel kavga etmeye başlayınca, Asim Gözel ayırmaya çalıştı. Bu sıra M.K. yanında getirdiği ekmek bıçağıyla Asim Gözel'i sol bacağından yaraladı. Ardından bıçağı Ferhat Gözel'in kalbine saplayan M.K., olay yerinden kaçtı.
 Çevredekilerin haber vermesi üzerine gelen sağlık ekiplerinin müdahale ettiği Asim Gözel, Serik Devlet Hastanesi'ndeki tedavisinin ardından Antalya Eğitim ve Araştırma Hastanesi'ne sevkedildi. Olay yerinde yaşamını yitirdiği belirlenen Ferhat Gözel'in cesedi ise Antalya Adli Tıp Kurumu Morgu'na götürüldü.
 Polis, M.K.'yı gece yarısı saklandığı yerde yakalayarak gözaltına aldı. Sorgulanmak üzere polis merkezine götürülen M.K.'nın facebook sayfasında 'Memati de, tanırlar' yazması dikkat çekti.