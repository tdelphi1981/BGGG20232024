Bitlis’te 4 mevsim bir arada yaşanıyor
Dört mevsimi bir arada yaşayan Bitlis ve ilçeleri görenleri hayrete düşürüyor.
 Bitlis merkez, Mutki ve Hizan ilçelerinde kış hüküm sürerken, Tatvan ilçesinde sonbahar havası hakim. Güroymak ilçesinde yazdan kalma günler yaşanırken vatandaşlar halen hayvanlarını yeşil meralarda otlatıyor, şifa arayan vatandaşlar ise ilçenin Budaklı köyü kaplıcalarında kış ortasında şifa buluyor. Ahlat ve Adilcevaz ilçelerinde ise yine ilkbahar ve yazdan kalma günler yaşanıyor.
 Bitlis merkezde yer yer yaklaşık 1 buçuk metre kar bulunuyor. Merkeze bağlı birçok köye ise henüz ulaşım sağlanamıyor. Kapalı köy yollarının açılması için çalışmalar aralıksız sürerken, Bitlis merkez, Hizan ve Mutki ilçelerinde kara kışı yaşayan vatandaşlar Tatvan, Güroymak, Ahlat ve Adilcevaz ilçelerine gelerek yazı yaşıyor. Dört mevsimi bir arada yaşayan Bitlisliler de durum karşısında şaşkın. Tatvan – Bitlis arasındaki tarihi El – Aman Hanı mevkiinde kayak yapmanın tadını çıkaran vatandaşlar daha sonra kayak merkezine yaklaşık 10 kilometre uzaklıkta bulunan Tatvan ilçesine gelerek yazın tadını çıkarıyor.
 GÜROYMAK’TA HAYVANLAR HALA MERALARDA OTLUYOR
 Doğu ve Güneydoğu’da yem fiyatlarını her geçen gün kışın da etkisiyle artarken, yazı yaşayan Güroymak’ta hayvanlar hala yeşil meralarda otlatılıyor. Sabahın erken saatlerinde meralara bırakılan hayvanlar akşama kadar meralarda otlatılıyor. Yem bakımından rahat bir yıl geçiriyor olan Güroymak’ta vatandaşlar havaların sıcak olmasından oldukça memnun.
 TATVANLILAR VAN GÖLÜ SAHİLLERİNDE YAZDAN KALMA GÜNLERİN TADINI ÇIKARIYORLAR
 Türkiye’nin birçok yerinde soğuk hava etkili olurken Tatvan’da yazdan kalma günler yaşanıyor.
 Tatvanlılar her yıl kış aylarında yoğun kar yağışı ve soğuk hava ile mücadele ederken, bu yıl güneşli havanın tadını çıkartıyorlar. Kışın güneş ve sıcak havanın yaşanmasını fırsat bilen vatandaşlar, Van Gölü sahili kıyılarına, park ve çay bahçelerine akın etti. Bitlis ve çevre ilçelerden Tatvan’a gelen aileler, güzel ve güneşli havanın tadını dolaşarak çıkarıyor. Çocuklar ise tüm gün parklarda gönüllerince eğlenerek güzel vakit geçiriyor.
 Bitlis’e üniversite için Batman’dan geldiğini belirten üniversite öğrencisi Taner Sancak, Bitlis’te 4 mevsimi bir arada yaşadıklarını söyledi. Rahva mevkiinde bulunan üniversite civarında yaklaşık 2 metre kar olduğunu anlatan Sancak, “Sabah Bitlis’te kışı yaşıyoruz. Öğleden sonra Tatvan’a gelip yazı yaşıyoruz. Gerçekten çok ilginç bir durum. Burada 4 mevsim aynı anda yaşanabiliyor.” dedi.
 Tatvanlı vatandaşlardan Ali Kızılçam ise havaların bu yıl gayet güzel olduğunu ve bu yüzden Bitlis’te ki vatandaşların kıştan sıkıldıkları için genelde hafta sonlarında Tatvan’a akın ettiklerini belirtti.
 AHLAT VE ADİLCEVAZ’DA YAZDAN KALMA GÜNLER YAŞANIYOR
 Yurdun bir çok yerinde kar ve soğuklarla mücadele edilirken, Ahlat ve Adilcevaz ilçelerinde ise yazdan kalma günler yaşanıyor. Sıcak ve açık havayı fırsat bilen vatandaşlar, taburelerini dışarı atarak güneşin tadını çıkarıyor. Güneşli havada oturan vatandaşlar, "Yurdumuzun birçok yerinde kar, kış ve soğuk var. Biz de sıcak havaları fırsat bilerek dışarıda oturuyoruz. Güneşli havada kaldırıma attığımız masada arkadaşlarla oturup çaylarımızı yudumluyoruz.” şeklinde konuştu.
 Öte yandan yazdan kalma günler yaşayan Ahlat’ta Uğur Boran Kuş Cenneti'ne yüzlerce çeşit kuş akın ediyor. Sesleri ve güzellikleriyle müthiş bir doğa harikası oluşturan kuşlar seyrine doyumsuz kareler oluşturuyor. 
  