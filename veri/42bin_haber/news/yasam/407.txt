Bir ay sonra emekli olacaktı
AYDIN'ın Çine İlçesi'nde, kız istemeye gittiği oğlunun kullandığı otomobilin kontrolden çıkarak takla atması sonucu eşi Fatma Sarı ile birlikte yaşamını yitiren Kemal Sarı'nın (48) bir ay sonra emekli olmaya hazırlandığı ortaya çıktı.
 Ortakent- Yahşi Belde Belediyesi'nin kademesinde işçi olarak çalışan Kemal Sarı ve Fatma Sarı (43), berberlik yapan oğulları Kenan Sarı'nın (33), 6 aydır birlikte olduğu kız arkadaşı Burcu Madran'ı ailesinden istemek için Aydın'ın Çine İlçesi'ne bağlı Hacıpaşalar Köyü'ne gitmek üzere yola çıktı. Kenan Sarı yönetimindeki 48 UR 200 plakalı otomobil, Milas'a bağlı Koru Köyü yakınlarında, dün saat 20.00 sıralarında yağmurun kayganlaştırdığı yolda aşırı hız nedeniyle kontrolden çıktı. Savrulan otomobil üç takla atarak, şarampole yuvarlandı. Otomobilin açılan kapısından fırlayan Kemal- Fatma Sarı ile aracı kullanan oğulları Kenan Sarı yaralandı. Kemal Sarı Özel Sağlık Hastanesi'ne, Fatma Sarı ve oğlu Kenan Sarı ise Milas 75'inci Yıl Devlet Hastanesi'ne kaldırıldı. Durumu ağır olan Sarı çifti, doktorların müdahalelerine rağmen kurtarılamadı. Kazada yaşamını yitiren Kemal Sarı'nın bir ay sonra emekli olmaya hazırlandığı öğrenildi.
 YARIN TOPRAĞA VERİLECEKLER
 Sarı çiftinin Muğla Sıtkı Koçman Üniversitesi Adli Tıp Kurumu'ndaki otopsinin ardından Bodrum Devlet Hastanesi Morgu'na getirilen cenazelerinin yarın  son kez Ortakent-Yahşi Beldesi'ndeki evlerinin önünden geçirilip, helallik alınmasını ardından Çine'ye götürülüp öğle vakti toprağa verileceği öğrenildi.
 Anne ve babasını kaybetmenin acısını yaşayan Kenan Sarı'nın tedavisinin ise sürdüğü bildirildi.