Gerard Depardieu pasaportunu iade ediyor
Ünlü Fransız aktör Gerard Depardieu, Fransız pasaportunu ve kimlik kartını Fransa başbakanına geri veriyor. 
Fransa'da ödediği yüksek vergilerden kurtulmak için Belçika'dan bir ev satın alan Fransız aktör Gerard Depardieu iki haftadır Fransız medyasına konu oluyor.
Fransa'da geçerli olan kanunlara göre senenin belli bir süresinde yabancı bir ülkede ikamet eden Fransız vergi mükellefi, oranı %85'e kadar varabilen gelir vergisinden muaf oluyor.

Sosyalistlerin iktidara gelmesi ile hızlanan bu “zengin" göçüne dur diyebilmek için oldukça sert bir çıkış yapan Fransa Başbakanı Jean-Marc Ayrault, Gerard Depardieu için “Sefil" demişti.

Başbakanın bu sert çıkışına cevaben Le Journal du Dimanche gazetesine bir açık mektup gönderen ünlü aktör “Siz kim oluyorsunuz da beni bu şekilde yorumluyorsunuz, Fransa'yı fazla vergiler yüzünden terk eden hiç kimse benim kadar hakarete uğramadı, 2012 senesinde kazandığım gelirin %85'ini vergiye ödedim, gidiyorum ve hiç kullanmadığım pasaportumu ve sosyal sigortalar kartımı size geri veriyorum" dedi.