Hastane önü savaş alanına döndü
Hastane savaş alanına döndü,biri komiser iki yaralı...
 UŞAK’ta bir hırsızlık zanlısının yakalanması için çalışma yapan polis ekiplerine, zanlının yakınları saldırdı, telsizi ve silahlı elinden alınmak istenen komiser H.G., havaya ateş etti. Seken mermilerden biri kalabalık grup içindeki Kenan Kapısız’ın başına isabet edince ağır yaralandı. Mahalle sakinleri de komiser H.G.’yi hastanelik edinceye kadar dövdü.
 Mehmet Akif Ersoy Mahallesi 1. Çam Sokak’ta saat 09.45 sıralarında meydana gelen olayda, Uşak Emniyet Müdürlüğü’ne bağlı Hırsızlık Şubesi ekipleri, hırsızlık şüphelisi bir kişinin yakalanması için bir evde arama yapmak istedi. Eve girmeye çalışan polis ekipleriyle mahalle sakinleri arasında başlayan sözlü tartışma kısa sürede arbedeye dönüştü. Şüphelinin yakınlarının saldırısına uğrayan komiser H.G., tabancasını ve telsizini almaya çalışan kalabalıktan korunmak için havaya ateş etti. Komiser H.G.’nin tabancasından çıkan mermi, olay yerinde bulunan Kenan Kapısız’ın (29) başına isabet etti. Bunun üzerine öfkelenen kalabalık, tabancayı ateşleyen komiser H.G.’yi darp etti. Yaralanan komiser H.G. çağrılan ambulansla Uşak Medikal Park Uşak Hastanesi’ne, başına mermi isabet ederek kanlar içinde yere yığılan Kenan Kapısız da bir başka ambulansla Uşak Devlet Hastanesi’ne götürüldü. Komiser H.G.’nin sağlık durumunun iyi olduğu belirtilirken, Kenan Kapısız yapılan ilk ameliyatın ardından İzmir Ege Üniversitesi’ne sevk edildi.
 HASTANE SAVAŞ ALANINA DÖNDÜ
 Yaralının hastaneye getirilmesinin ardından Acil Servis önüne gelen öfkeli kalabalıkla polis arasında yeniden tartışma başladı. Yaşanan gerginliğin ardından bir kez daha polise saldıran öfkeli kalabalık polisin biber gazı kullanmasıyla dağıtıldı. Ortamın iyice gerilmesi üzerine Acil Servis önündeki koltuk, çöp tenekeleri, çit tahtaları, taş ve sopalarla polise saldıran öfkeli grup, güçlükle sakinleştirildi. Polis, çıkabilecek olaylara karşı Uşak Devlet Hastanesi ve Uşak Medikal Park Hastanesi önünde geniş güvenlik önlemi alırken, olayla ilgili soruşturma başlatıldı.
  