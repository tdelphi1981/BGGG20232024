ABD "mutluluk haritası"nı yaptı
ABD'nin en mutlu eyaletinin Hawaii, en mutsuzunun ise Lousiana olarak belirlendiği araştırmada, 15. sırada yer alan New York'un en mutlu noktası Times Meydanı çıktı. Vermont Üniversitesi, ABD genelinde 10 milyon Twitter mesajını tarayarak ilginç bir araştırma gerçekleştirdi. 

Belirlenen 50 bin yaygın kelimenin incelendiği araştırmada, en mutlu tweetlerin sırasıyla Hawaii, Maine, Nevada, Utah ve Vermont'ta yaşayan ABD'liler tarafından atıldığı tespit edildi. 

Araştırma 51 ABD eyaleti içinde en mutsuzunun Louisiana olduğunu ortaya koydu.

Ortaya çıkan "mutluluğun haritası"nda New York 15. sırada yer aldı. Araştırma sonuçları, New York'un "en mutlu noktası"nın ise Times Meydanı olduğunu gösterdi. New Yorklu Twitter kullanıcıları "en mutsuz mesajları"nı ise 11 Eylül saldırılarının yaşandığı Dünya Ticaret Merkezi bölgesinden paylaştı. 

En mutsuz tweet'lerin atıldığı bir başka adres de Birleşmiş Millerler oldu.

Araştırma ayrıca, mutluluğun sağlıkla doğrudan ilişkisi olduğunu gözler önüne serdi. En sağlıklı insanların yaşadığı şehirlerin "en mutlu yerler" olduğu belirlenen araştırmada, obezitenin de mutsuzlukta önemli bir paya sahip olduğunu tespit edildi.

Times Meydanı'nda aerobik

Öte yandan, New York'un en mutlu noktası olduğu tescillenen Times Meydanı, birbirinden ilginç etkinliklere sahne oluyor. Animatörlerin canlandırdığı çizgi film karakterleri ile fotoğraf çektiren turistler, kolon kanseriyle mücadele için gerçekleştirilen aerobik gösterisinde ter döktü. Turistler, kolon kanseri hakkında bilgi alarak, farklı bir anıyla meydandan ayrıldı.