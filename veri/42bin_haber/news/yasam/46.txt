Hacı adayları gece ibadet ediyor
Mekke'ye gelen hacı adayları, hava sıcaklığının 25 dereceye kadar düştüğü geceleri ibadetle geçiriyor.
 Mekke'ye gelen yüzbinlerce hacı adayı, güneşten etkilenmemek için gece ibadetini tercih ediyor.
 Hava sıcaklığının 45 dereceye kadar çıktığı Mekke'de, güneşin batmasıyla hava sıcaklığı 25 dereceye kadar düşüyor. Kabe'yi tavaf edip burada namaz kılmak isteyen çok sayıda hacı adayı ibadetlerini gece yapmayı tercih ederek akşam namazından itibaren Mescid-i Haram'ın yolunu tutuyor.
 
 Sabaha kadar dolup taşan Kabe'de bazı hacı adayları umre yaparken, bazıları da serin havada tavaf imkanı buluyor. Kabe'de gün aydınlanana kadar tekbir ve telbiye getiren hacı adayları Kur'an-ı Kerim okuyarak dua ediyor. Gözyaşlarıyla dua eden hacı adayları sabaha kadar Kabe'den ayrılmıyor.
 Sabaha kadar ibadet
 
 Gün batarken Kabe'ye gelen hacı adayları ise akşam, yatsı, teheccüt namazlarını kılıp, gün aydınlanıncaya kadar ibadetlerini sürdürüyor.
 Yaşlı ve engelli hacı adayları ise yakınları veya görevliler tarafından tekerlekli sandalyelerle tavaf ettiriliyor.
 Sabah namazının kılınmasının ardından kısmen boşalan Kabe avlusu bu kez gündüz ibadet yapmak isteyenlerle dolup taşıyor.
 Vantilatörler 24 saat çalışıyor
 Mescid-i Haram'ın dört bir yanındaki binlerce vantilatör hacı adaylarını aşırı sıcaklardan korumak için 24 saat kesintisiz çalışıyor.
 Sıcaktan bunalan birçok hacı adayı ise soluğu zemzem musluklarının başında alıyor. Kimileri soğuk zemzem suyu içerek serinlemeyi tercih ederken kimileri de zemzemle abdest alıyor.
  