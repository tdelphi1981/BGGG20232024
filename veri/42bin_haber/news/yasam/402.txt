6 bin paket kaçak sigara çıktı
Aksaray'da polisin şüphe üzerine durdurduğu müzisyenlerin minibüsünde ses kolanları içine ve zula bölmelere gizlenmiş 6 bin paket gümrük kaçağı sigara ele geçirildi.
 Edinilen bilgiye göre, Aksaray – Adana Karayolu üzerinde rutin yol kontrolleri yapan Aksaray İl Emniyet Müdürlüğü Kaçakçılık ve Organize Suçlarla Mücadele (KOM) Şubesi ekipleri, Ö.K. (35) idaresindeki 31 HF 045 plakalı minibüsü durdurdu. Ehliyet ve ruhsat sorduğu sürücünün tedirgin hareketlerinden şüphelenen KOM ekipleri minibüste arama yapmak için noktaya çekti.
 Minibüste geniş çaplı arama yapan KOM ekipleri minibüste oluşturulan zula bölmelere ve minibüste bulunan ses kolonlarının içine gizlenmiş toplam 6 bin paket gümrük kaçağı sigara ele geçirdi. Müzisyen oldukları tespit edilen sürücü Ö.K. ve yanında bulunan M.K. (38) polis ekipleri tarafından gözaltına alındı. Olayla ilgili soruşturma başlatıldı.
 CİHAN
  