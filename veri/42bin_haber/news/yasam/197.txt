Dolar yağmuru!
ŞANLIURFA'da, avukat 32 yaşındaki Ronai Paydaş ile eczacı 28 yaşındaki Hilal Açar'ın düğününde davetliler, birbirleriyle dolar atma yarışına girdi.
 Türkçe ve Kürtçe müzik eşliğinde gelin ve damadın pistte dans etmesiyle birlikte onlarca kişi, genç çiftin başında dolar yağdırdı. Yere saçılan 1'er dolarlık banknotları toplayan görevliler, saz ekibinin yanında isteyen davetlilere dolar sattı.
 Şanlıurfa'da tanınmış ailelerinden Paydaş ve Açar ailesinin çocukları Ronai Paydaş ile Hilal Açar, bir otelin düğün salonunda yapılan görkemli törenle evlendi. Düğüne kentteki bazı bürokrat ve aşiret mensuplarının da aralarında bulunduğu yaklaşık 500 kişi katıldı. Genç çiftin salona girişiyle birlikte davetliler dolar atma yarışını başlattı. Pistte düğünün ilk dansını yapan çiftin başına 1'er dolarlık banknotlar savrulmaya başlanırken, orkestra görevlileri yere saçılan dolarları avuçlayıp topladı. Toplanan paralar orkestra ekibinin yanında getirdiği çantalara doldurup, sayılarak destelendi ve isteyenlere TL karışlığında satıldı.
 FAKIBABA DA HALAY ÇEKTİ
 Halay çekenlerin de üzerinde dolarlın atıldığı ve 4 saat süren düğünün sonunda genç çiftin nikahı kıyıldı. Şanlıurfa Belediye Başkanı Ahmet Eşref Fakıbaba tarafından kıyılan nikahta Hilvan Kaymakamı Uğur Sezer ile işadamı Mehmet Güneş şahit oldu. Nikah işlemlerinin bitmesi üzerine Belediye Başkanı Ahmet Eşref Fakıbaba, CHP İl Başkanı Ferhat Karataş'ın da aralarında bulunduğu davetliler, Türkçe ve Kürtçe müzik eşliğinde halay çekti. Düğün, takı töreninin yapılmasıyla son buldu.
  