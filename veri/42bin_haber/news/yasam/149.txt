Düğününde gözaltına alındı, aynı suçtan yine yakalandı
Pirinç levha ve bakır çaldığı iddiasıyla 2008'de Edirne'deki düğününe yapılan polis baskınında gözaltına alınan Bülent Ç., aynı suçtan yine gözaltına alındı.Bülenç Ç. ve 5 adamı çıkarıldıkları mahkeme tarafından tutuklandı.
 İstanbul'da meydana gelen Pirinç levha ve bakır madeni hırsızlıklarını aydınlatmak için çalışma başlatan Asayiş Şube Müdürlüğü Hırsızlık Büro Amirliği ekipleri, yürüttükleri çalışmalar neticesinde hırsızlığı gerçekleştirdiği öne sürülen kişilerin kimliklerini belirledi. Tekirdağ ve İstanbul'da belirlenen adreslere yönelik eş zamanlı operasyonlarda liderliğini Bülent Ç.'nin yaptığı 6 kişi gözaltına alındı.
  
 Zanlıların çalıntı otomobillere çalıntı plakalar takıp 12 ayrı dükkandan piyasa değeri 883 bin lira olan pirinç levha ile bakır madeni çaldıkları tespit edildi. Zanlıların çaldıkları pirinç levha ve bakın madenini yarı fiyatına elden çıkarttıkları öğrenildi. 
  
 Polisteki işlemlerinin ardından Küçükçekmece Adliyesine sevk edilen Bülent Ç., Erdal İ., Erbay K., Hıdır A., Fadıl N., Rıdvan M. Mahkemece tutuklanarak cezaevine gönderildi.
  
 DÜĞÜNÜNDE GÖZALTINA ALINMIŞTI
  
 Hırsızlık Büro Amirliği tarafından olayla ilgili yapılan soruşturmada çete lideri Bülent Ç.'nin çok sayıda polise geliş kaydı bulunduğu öğrenildi. Bülent Ç.'nin 15 Nisan 2008 yılında Edirne polisinin yaptığı operasyonda düğünü sırasında gözaltına alındığı öğrenildi. Takı sırasına giren polisler tarafından yakalanan Bülent Ç.'nin bir yıl cezaevinde yattığı belirtildi.  Düğünü polis baskını yüzünden yarım kalan Bülent Ç.'nin serbest kaldıktan sonra nişanlısıyla evlendiği ve bir çocuk sahibi olduğu öğrenildi. Daha sonra tekrar hırsızlık yaptığı iddiasıyla bir kez daha yakalanan Bülent Ç.'nin evinde yapılan aramada deterjan kutularının içine gizlenmiş çalıntı otomobil anahtarları bulunmuştu.
 (CİHAN)
  