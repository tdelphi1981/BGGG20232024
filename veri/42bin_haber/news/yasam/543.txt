Cezaevinde tahliye sevinci
Edirne Açık Ceza İnfaz Kurumu’nda bulunan hükümlülerden 135'i özgürlüğe kavuşmanın sevincini yaşadı.
 Ceza Muhakemesi ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanun, Cumhurbaşkanı tarafından onaylandı. Kanunun Resmi Gazete’de yayımlanması ile 15 bine yakın hükümlüye tahliye yolu açıldı. Tahliye sevincinin yaşandığı adreslerden birisi de 600 civarında hükümlünün bulunduğu Edirne Açık Ceza İnfaz Kurumu oldu. 135 hükümlü sabahı beklemeden gece saatlerinde çıkış yaptı. Tahliye edilenler, ailelerine kavuşmak üzere memleketlerinin yolunu tuttu.
 Cezasının kalan 10 aylık kısmını çekmek üzere 5 gün önce açık ceza infaz kurumuna geldiğini belirten Yaşar Temelli, denetimli serbestliğin kendileri için bir sürpriz olduğunu söyledi. Temelli, “Allah bir daha düşürmesin. Baş düşmanımı bile düşürmesin” dedi.
 Yaklaşık 4 buçuk ay önce buraya geldiğini belirten Şaban Tunalı ise, 8 ay cezasının kaldığını ve denetimli serbestlikten faydalandıklarını kaydetti. 7 ay ceza süresinin kaldığını söyleyen diğer bir mahkum, “Allah kimseyi buraya düşürmesin. 3 ay yattım burada. Denetimli serbestlikten faydalandım. Allah kimseyi buraya düşürmesin ama yok da etmesin. Belki de burnumuzun sürtülmesi için gerekli bir yer. Çıktığım için mutluyum” diye konuştu.  
  