Bir ayran için bıçaklandı
KONYA'da seyyar köftecilik yapan 31 yaşındaki Fatih Tatlı, iddiaya göre, tezgahtan aldığı ayranın parasını vermesi için uyardığı Muhammed K. tarafından sopayla dövülüp, sağ bacağından bıçaklandı.
 KONYA'da seyyar köftecilik yapan 31 yaşındaki Fatih Tatlı, iddiaya göre, tezgahtan aldığı ayranın parasını vermesi için uyardığı Muhammed K. tarafından sopayla dövülüp, sağ bacağından bıçaklandı.
 Olay, dün saat 22.45 sıralarında merkez Meram İlçesi Valilik binası arkasındaki Kayalıpark'ta meydana geldi. Otobüs duraklarının yanında seyyar köftecilik yapan Fatih Tatlı'nın yanına yaklaşan Muhammed K. ve arkadaşı, iddiaya göre, tezgahın üzerinde duran 1 kutu ayranı alıp uzaklaştı. Peşlerinden giden Tatlı da ayranın parasını istedi. Muhammed K.'nın parasının olmadığını söylemesi üzerine, Fatih Tatlı 'O zaman ayranı yerine geri bırakın' dedi. Muhammed K. ayranı bırakmak istemeyince tartışma çıktı. Kavgaya dönüşen olayda, Muhammed K., Tatlı'yı sopayla dövüp, sağ bacağından bıçakladı.
 Kanlar içinde yere yığılan Fatih Tatlı, çevredekiler tarafından çağrılan ambulansla Meram Eğitim Uygulama ve Araştırma Hastanesi'ne kaldırıldı.
 Polis, olay yerinde düşürdüğü cep telefonundan yola çıkarak Muhammed K.'yı yakaladı. Gözaltına alınan Muhammed K., polis merkezine götürülürken, 16 yaşından küçük olan arkadaşı ise Çocuk Şube Müdürlüğü'ne teslim edildi.