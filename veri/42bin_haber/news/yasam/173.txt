Askere gideceği gün öldü
20 yaşındaki genç, geçirdiği kaza sonrası tedavi altına alındığı hastanede bugün yaşamını yitirdi.
 MARDİN'in Kızıltepe İlçesi'nde, geçen hafta iki aracın çarpışmasıyla meydana gelen kazada ağır yaralanan 20 yaşındaki Mehmet Kandemir, bugün tedavi olduğu hastanede yaşamını yitirdi. Kandemir'in askere gideceği günde yaşamını yitirmesi, yakınlarını ve arkadaşlarını yasa boğdu.
 Kızıltepe İlçesi'nde fotoğrafçılık ve kameramanlık yapan Mehmet Kandemir, bir hafta önce yakınlarının Viranşehir İlçesi'ndeki düğününe giderken, geçirdiği trafik kazasında ağır yaralandı. 2 aracın çarpışmasıyla meydana gelen kazada yaralanan 3 kişiden biri olan Kandemir, tedavi gördüğü Diyarbakır'daki Dicle Üniversitesi Tıp Fakültesi Hastanesi'nde bugün yaşamını yitirdi.
 İnşaat işçisi Mehmet Kandemir'in 5 çocuğundan 3'üncüsü olan Ömer Kandemir'in yaşamını yitirmese bugün vatani görevini yapmak üzere binliğine teslim olacağı öğrenildi. Gazeteci olmayı hayal eden Mehmet Kandemir'in ölümü, Kızıltepe İlçesi'nde görev yapan basın mensupları arasında üzüntü yarattı.
 Kandemir'in arkadaşı yerel bir gazetede çalışan İsmail Aydoğan, "Dost canlısı biriydi Mehmet. Bugün Tokat'taki acemi birliğine teslim olması gerekiyordu. Komando olacaktı. Ömer'in genç yaşta ölümü bizleri derinden üzdü. Allah ailesine sabır versin" dedi. DHA