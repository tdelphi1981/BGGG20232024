528 yıllık sır çözüldü
İngiltere'de 528 yıllık sır perdesi aralandı. İngiliz Kralı III. Richard'ın cesedi Leicester kentinde bir otoparkta bulundu. Shakespeare oyunlarına konu olan "III. Richard" trajedisi yeniden gündemde. İngiliz kralını tekrar gündeme getiren, 528 yıldır kayıp olan mezarının bulunması oldu.

1485 yılında Bosworth Savaşı'nda hayatını kaybeden İngiliz Kralı olarak bilinen Richard'ın akıbeti, gömüldüğü kilisenin yıkılmasından sonra sır olarak kalmıştı.

Ancak, yıllardır İngiliz Kralı'nın peşinde olan tarihçiler, Ağustos 2012'de çok önemli bir ize rastladı. Leicester kentindeki bir belediye otoparkında, III. Richard'ın mezarının bulunduğuna inanılıyordu. Hemen kazılara başlandı. Ve kalıntılar ilk günden çıkarıldı.

Asıl sorun burada bulunan kalıntıları Richard'ın soyundan gelen birileriyle karşılaştırmaktı.  sonunda kralın kız kardeşinin soyundan 17. Nesil akrabalarına ulaşıldı ve, gerekli DNA örnekleri alındı.

Kazıdan çıkarılan iskeletin DNA'sı  ile III. Richard'ın uzaktan torunu olan Kanadalı Joyce Ibsen'ın DNA sonuçlarının uyumlu olduğu anlaşıldı. Böylece tüm şüpheler ortadan kalktı.

Bulunan verilere göre; iskelette, 8'i kafatasında olmak üzere 10 yaralanma tespit edildi.

Yapılan karbon testler ise, iskeletin 1455-1540 yıllarına ait olduğunu kanıtladı...

III. Richard öldürüldüğünde 32 yaşındaydı.

İngiliz Kralı'nın Leicester Katedrali'ne defnedilmesi planlanıyor.

İskeletin bulunması gençlerin de III. Richard'a ilgisini  yoğunlaştırdı. Bugünlerde Bosworth Savaşı'nın sahnelendiği "Bosworth savaş alanı ve şehir parkı" ziyaretçi akınına uğruyor.