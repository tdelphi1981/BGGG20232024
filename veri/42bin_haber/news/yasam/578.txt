Kraliçe adayı yandı!
Kanarya Adaları'nda düzenlenen karnavalda "Karnaval Kraliçesi" adaylarından biri elbisesinin tutuşması sonucu yandı. 
 İspanya'daki karnavalların en görkemlisi olan Kanarya Adaları'ndaki etkinliklerde bir talihsizlik yaşandı. Tenerife kentindeki karnavala katılmaya hazırlanan, etkinliklerin en önemli ve güzel şahsiyeti olarak "kraliçe" seçilmeye aday gösterilen 25 yaşındaki bir kadının, kaza sonucu elbisesi alev aldı. Vücudunun yüzde 40'ından fazlası yanan ve tedavi altına alınan kadının, hayati tehlikesinin bulunmadığı ancak bundan sonra mankenlik yapmasının zor olduğu söylendi.

Ayrıca tüm İspanya'daki karnaval etkinliklerinden dolayı güvenlik önlemleri artırılırken, ülke genelinde 4 binden fazla polisin görevlendirildiği açıklandı.


Saida Maria Prieto Hernandez, elbisesinin tutuşması üzerine yandı.

Karnaval sürüyor

Bir Hıristiyan geleneği olarak dünyanın farklı ülkelerinde düzenlenen, insanların kostümlerle ve maskelerle sokaklara çıktığı karnaval etkinlikleri bu yıl İspanya'da renkli görüntülere sahne oldu.

İspanya'nın başkenti Madrid'de şehir merkezinde toplanan binlerce kişi, birbirinden ilginç ve renkli kıyafetleriyle hoş bir görüntü oluşturan korteji izledi. Bu yıl doğumunun 200. yılı olan dünyaca ünlü klasik müzik bestecisi Verdi ve Wagner'in başaktör olduğu kortejde, "Aida" ve "La Traviata" operalarının önemli figürleri de canlandırıldı. Ayrıca, "Avatar", "300" gibi filmlerin kahramanlarını andıran maskeli gruplar da dikkati çekti.

Bu arada ekonomik krizin etkisinden dolayı ülke genelinde karnaval kutlamalarına ayrılan bütçeler de azaltıldı. Madrid'deki karnaval korteji arasına giren doktor ve sağlık çalışanlarından oluşan kalabalık bir grup ise sağlık sektöründe yapılan kesintileri protesto etti. Karnaval havasına uygun olarak maskeli ve makyajlı doktorlar, "Sağlıkta kesintiye hayır" sloganları attı.