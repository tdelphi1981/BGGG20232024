Deniz Seki'ye kötü haber
Yargıtay Cumhuriyet Başsavcılığı, şarkıcı Deniz Seki'ye 'uyuşturucu ticareti yapmak' suçundan verilen 6 yıl 3 ay hapis cezasının onanmasını istedi.
Özel yetkili İstanbul 9. Ağır Ceza Mahkemesi'nce, şarkıcı Deniz Seki'ye 'uyuşturucu ticareti yapmak' suçundan 6 yıl 3 ay hapis cezası verilmesine ilişkin kararın temyiz edilmesi üzerine, dosya Yargıtay Cumhuriyet Başsavcılığı'na geldi.

Başsavcılığın tamamladığı tebliğnamede, şarkıcı Deniz Seki ile diğer sanıklar hakkında, uyuşturucu madde ticareti yapma suçundan kurulan mahkumiyet hükümlerinin onanması istendi.

Başsavcılığın tebliğnamesinde, Deniz Seki müdafisinin, iletişimin tespitinin ve arama kararının hukuka aykırı olduğuna, sanığın kendisi için uyuşturucu madde temin ettiğine, aleyhte delil olmadığına dair yerinde görülmeyen temyiz itirazlarının reddiyle usul ve yasaya uygun hükümlerin onanması talep edildi.

Tebliğname davaya bakacak Yargıtay 10. Ceza Dairesi'ne gönderildi. Başsavcılığın tebliğnamesinin bağlayıcı niteliği bulunmuyor. Deniz Seki ile ilgili son kararı, Yargıtay 10. Ceza Dairesi verecek.

-Karar-

Özel yetkili İstanbul 9. Ağır Ceza Mahkemesi'nin, Deniz Seki'yi 'uyuşturucu ticareti yapmak' suçundan 6 yıl 3 ay hapis cezasına çarptırdığı kararının gerekçesinde, sanık Deniz Seki'nin tape kayıtları içeriklerine göre, arkadaşları adına uyuşturucu maddelerden kokain maddesini daha çok sanık Sinan Yüksel'den istediği ve böylece 'başkalarına vermek' şeklinde atılı suçu işlediğinin anlaşıldığı belirtilmişti. Gerekçeli kararda, yer alan bazı ifadeler şöyle: 'Yine dosya kapsamından sanık Deniz Seki'nin birçok kez, hatta hemen hemen her gün diğer örgüt üyesi sanıklardan Sinan Yüksel, Abdullah Haner ve Erdal Saka'dan uyuşturucu satın aldığı, böylece yine yasada tarifi olan 'satın alan' sıfatını kazandığı anlaşılmıştır. Yine, dosya kapsamından sanık Deniz Seki'nin 'bulunduran kişi' olarak da atılı suçu işlediği anlaşılmıştır. Uyuşturucu veya uyarıcı maddenin bulundurulması suçu mütemadi bir suçtur. Uyuşturucu ve uyarıcı maddenin fail tarafından ne kadar bulundurulduğunun bir önemi yoktur. Failde uyuşturucu veya uyarıcı maddenin yakalandığı anda suç tamamlanır. Dosya kapsamında sanık Deniz Seki'nin gerek kendi kişisel ihtiyacı için gerekse arkadaşları için değişik tarihlerde çok sayıda uyuşturucu maddesini suç örgütü üyelerinden temin ederek yanında bulundurduğu ve arkadaşlarına gönderdiği anlaşıldığından 'bulunduran kişi' sıfatıyla da sanığın atılı suçu işlediği anlaşılmıştır.'

Davanın soruşturma aşamasında 24 Şubat 2009 tarihinde tutuklanan Deniz Seki, 2 Ekim 2009 tarihindeki ilk duruşmada tahliye edilmişti.