Babutsa'nın kadın üyesine kurşun
KIBRIS'taki 'Babutsa Müzik Grubu'nun eski kadın üyesi Bahar Pınar Madak, eski eşi, 65 yaşındaki İbrahim Eşmene'nin silahlı saldırısına uğrayarak yaralandı.
Alkollü olduğu belirtilen İbrahim Eşmene, Madak'ın Maraş Bölgesi'ndeki Tunalı Hilmi Sokak'ta bulunan evde iddiaya göre kıskançlık nedeniyle 2 el ateş ettiği Bahar Pınar Madak'ı kolundan yaraladı. Bahar Pınar Madak'ın erkek kardeşi ile boğuşan İbrahim Eşmene kaçtı. Görgü tanıkları, İngiltere'de yaşayan ve adaya kısa süre önce gelen İbrahim Ahmet Eşmene'nin eski eşini yaraladıktan sonra olay yerinin hemen yakınlarında bulunan boş bir eve saklandığını, daha sonra bu evden çıkarak olay yerine geldiğini, ardından kaçtığını anlattı.


Eşmene'nin daha sonra, Bahar Pınar Madak'ın annesini arayarak, "Kızını vurdum. Şimdi saklanırım. Daha sonra yine vuracağım" dediği ifade edildi. İbrahim Ahmet Eşmene, gece geç saatlerde Aslanköy'de olayda kullandığı tabancasıyla birlikte yakalandı. Özel hastanede ilk müdahalesi yapılan Madak, daha sonra da ambulansla Gazimağusa Devlet Hastanesi'ne kaldırıldı. Bahar Pınar Madak'ın, kendisini vuran eski eşinden 10 yaşında erkek çocuğu olduğu kaydedildi.