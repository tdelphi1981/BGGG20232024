İbrahim Tatlıses'i ağlatan sürpriz
Ünlü sanatçı İbrahim Tatlıses, Erbil'deki Işık Üniversitesi'ne sürpriz bir ziyaret gerçekleştirdi. Üniversite öğrencilerini sınıflarda ziyaret eden Tatlıses, kendisi için hazırlanan sürpriz karşısında gözyaşlarını tutamadı.
Ticaret amaçlı Erbil'e sıkça ziyaret yapan ünlü sanatçı İbrahim Tatlıses, önceki ziyaretinde sanatçı Şivan Perver ile bir araya gelmişti. Bu ziyaretinde ise Erbil'de Türk girişimciler tarafından kurulan Işık Üniversitesi'ne bir ziyaret gerçekleştirdi.
 
Tatlıses ilk olarak üniversitede sınıfları gezdi. Daha sonra ise Işık Üniversitesi Rektörü Prof. Dr. Ahmet Öztaş'ın odasına geçildi. Tatlıses'i dekanlık girişinde bir sürpriz bekliyordu. Bu yıl düzenlenecek Türkçe olimpiyatlarına hazırlanan Geylan Tahir adlı öğrenci, Tatlıses'in uzun yıllar seslendirdiği "Yaradan var" adlı uzun hava ile karşıladı. Tatlıses çocuğun sesini duyunca gözyaşlarını tutamadı. Hayranlık içerisinde çocuğu dinleyen Tatlıses, "Ağam olasan Ömer" türküsüne gözyaşları içerisinde eşlik etmeye çalıştı.
 
Erbil şehrinde faaliyet gösteren Fazalar Grubu Koordinatörü Talip Büyük, "Asya ülkelerinin hepsini gezdim ve yabancı sanatçılar içerisinde birinci sırada dinlenen sanatçı Tatlıses'tir ve bunu yaptığımız anketlerde de gördük." dedi.
 
Tatlıses'in üniversiteye bu ziyaretinin öğrenciler için büyük moral olacağını söyleyen Büyük'e, Tatlıses "Asıl bana moral oldu." sözleri ile cevap verdi.
 
Tatlıses, "Bana bir harf öğretenin kırk yıl kölesi olurum. Ben okuyamadım ama 2 bin öğrencilik bir okul açabildim. Allah bu zinciri kurandan razı olsun. Bu çok büyük bir zincirdir. Asya, Avrupa, Amerika'ya kadar uzanıyor. Bu Türkiye Cumhuriyeti için çok önemlidir." ifadelerini kullandı. 

Üniversite çıkışında türkü eşliğinde yüzlerce öğrenci Tatlıses'i bekleyip kendisi ile fotoğraf çektirmek için yarıştı. Tatlıses, öğretmen ve öğrencilerle toplu fotoğraf çektirdikten sonra üniversiteden ayrıldı.