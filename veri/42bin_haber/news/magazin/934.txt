'Efendi tarafım olduğu gibi serseri yanım da var'
Erol Evgin, Türk pop müziğinin kilometre taşlarlarından, duayenlerinden. Her şarkısı, her birimizin yüreğine mutlaka bir şekilde dokundu, ömür boyu taşıyacağımız anılarımıza sindi. Yeni şarkıları var, yakında bir single çıkaracak. Yılbaşı gecesi Hollyday Inn Şişli'de sahne alacak ve bunu daha sonra da sürdürecek. Erol Evgin hayatını anlattı 
 SERAL CUMALI
  
 seral.cumali@posta.com.tr
  
 Babam (Cevdet Evgin) Van, annem (Naciye Hanım) Rizeli. Babam Rusya’ya canlı hayvan ihraç ediyor. Çok az okuyabilmiş; çocukları yabancı kolejlerde okusun diye 1940’larda İstanbul’a göç etmiş. 5 kardeşin 4’üncüsü olarak 1947’de İstanbul’da doğdum. Kız arayışının sonucu ailem 5 erkek çocuk sahibi olmuş. Bana 3-4 yaşına kadar etek giydirmiş, saçlarımı uzatmışlar. Bir hekim, “Çocuğa elbise giydirmeyin, iyi olmaz” demiş de bir daha giydirmemişler. Yoksa assolist olacaktım, fenaydı sonumuz! 4 yaşında sandalye üstünde misafirlere, “Sevdim bir genç kadını” diye tangolar, Zeki Müren’in, Münir Nurettin Selçuk’un şarkılarını söylerdim. 
 Sürekli kendi kendine şarkı söyleyen çok dalgın bir çocuktum. Moda’dan Galatasaray Lisesi’ne üç vasıtayla gidip gelirdim, bir gün çantamı, bir gün pardesümü, herşeyimi yollarda bırakırdım. Bu yüzden İstanbul Erkek Lisesi’ne yatılı verdiler. Ana kucağından ayrılmak zor geldi, bir hafta çok ağladım. Moda’da ‘Yarasalar’ ve ‘Moda 5’ diye grup kurduk. Şerif Yüzbaşıoğlu’na gittim, beni orkestrasına aldı. İstanbul Radyosu’nda program yapan Solmaz ve Aykut Sporel’in plak şirketinde 1969’da ilk plağımı çıkardım.Yaptığımız müziğe Hafif Batı Müziği denildi; zaman zaman onun kilometre taşı oldum. 
 “Çiğdem ölünce Melih de ben de boşlukta kaldık” 
  
 Televizyonda Sevda Masalı diye bir program yapmıştım, ünlü mutlu çiftleri ağırlıyordum; bazen programa gelinceye kadar ayrılmış oluyorlardı. Emel’le bizim sevda masalımız ise Akademi yıllarına dayanır. Akademi’nin mimarlık bölümüne 1966’da girdim, 72’de bitirdim. Sınıf arkadaşımdı Emel, ikinci yılın sonunda flört etmeye başladık, okul bitince de, 1973’te evlendik. Emel, Çiğdem Talu’nun ağabeyinin mimarlık ofisinde çalışıyordu; “Çiğdem’le Erol’u tanıştıralım” demişler. 
 Çiğdem, yabancı şarkılara söz yazdı, 45’lik plak yaptık. İstanbul Yelken Kulübü’nde şarkı söylerken Melih Kibar piyano çalıyordu, o da katıldı bize. “Neden yabancı şarkılara Türkçe söz yazıyoruz, müzik de bizim olsun” dedik; ‘İşte Öyle Birşey’, ‘Sevdan Olmasa’ çıktı. Pop müzikte yeni bir yol, kimlikli bir tarz oldu; Türk halkı çok sevdi. Şarkılarımız 1976’da patladı, Çiğdem’in aramızdan ayrılışına kadar 8 yıl sürdü bu birliktelik. 
 Sonra bende de Melih’te de büyük bir boşluk oldu. Bizim harcımız Çiğdem’di. 1979’da ‘Hisseli Harikalar Kumpanyası’ ile müzikal dönemim başladı. Şan Tiyatrosu yandı, Egemen Bostancı rahmetli oldu, o iş bitti; tekrar sahneye döndüm. 80’lerin ortasında sahnelere arabesk egemen olmuş, seyirci değişmişti. 1986’da sahneden uzaklaşıp eşimle mimarlık ofisi açtım. İyi bir mimarım ama sanatçı olarak tanındığım için, orada da zorlandım. 20 yıl mimarlık yaptım. Televizyon şovları, yarışmaları devam etti. 
 ‘Maceraya açık olmak lazım’ 
  
 Bu sene Emel’le evliliğimiz 40 yıl oldu. 75’te Elvan, 77’de Murat doğdu. Şöhretimi etkiler diye hayatımı saklamayı hiç düşünmedim. Tek kanallı televizyonda ‘Ailemizin çocuğu’ kabul edildim. Murat’tan 2, Elvan’dan üç torunumuz var. En büyük torun Erol, ikincisi Eren Erol, üçüncüsü Ozan. Murat, “Elvan da ben de çocukların adını Erol koyuyoruz, hiç itiraz etmiyor adam” diyor. Hoşuma gidiyor tabii. Polenezköy’deki eve çocuklar oynasın diye tavuk, kaz aldım, Murat’ınki bana ‘Gukgak dede’ diyor. Öbür dedesi para veriyormuş, o da “Para dede”. Erol 5 yaşında, konserime geldi, arkamda dans eden kızlar için, “Eve çağırsana dede” dedi. “Seçtin mi aralarından?” dedim, “Hayır burada seçeceğim” diye cevap verdi. 
 Onlarla hayat çok keyifli. Üç oğlan var, bir tane kız torun bekliyorum. Annem de kız beklemişti, ailenin kaderi kız beklemek! Efendi tarafım olduğu gibi serseri tarafım da var ama anlatamam şimdi. Anlatırsam akşam eve almazlar beni! Maceraya açık olmak lazım. Ölçüyü kaybetmeden hayatın keyfini çıkarmak, neşeyi kaybetmemek, hayata karşı yenilmemek lazım. Şarkılarımı 4 nesil bir arada söylüyor. Büyük mutluluk bu... 
 “Sosyal frenlerimi bıraktım, anılarımı anlatıyorum” 
 Yaşın getirdiği birşey; sosyal frenlerimi bıraktım, anıları rahatça anlatıyorum. Adile Abla’yla Hisseli Harikalar’da oynadık. Yaka mikrofonu yeni gelmiş; “Kuliste kapatın, pil bitmesin; sahneye çıkınca açın” dediler. Adile Abla o gün durgun, kuliste, “Hemoroidim var sorma” dedi. Erol Günaydın, “Benimkini hiç sorma; böööyle” diye lafa girdi. Bir hemoroid muhabeti. Sahne müdürü koştu, “Millet sizin kıçınızı dinliyor salonda” dedi. 
 Aysel Gürel’e aşklarını anlattırırdım. Bir gün iki fotoğraf çıkardı. Biri Bodrum’da bir balıkçı; fotoğrafın arkasında ilkokul yazısıyla “Ayselim, sensiz Bodrum gecelerinde üşüyorum” yazıyor. Öbürü bir üniversiteli, Ümit Yaşar’dan dörtlük yazmış resmin arkasına. “Nerden buluyorsun bu çocukları?” dedim. “Ben yazıyorum şekerim. Tuvalet masamda unutmuş gibi yapıyorum, erkek arkadaşım görünce azıyor” dedi. Aysel’in müthiş hikayeleri vardır. 
 (30.12.2012 tarihli Posta Karnaval'dan alınmıştır.)