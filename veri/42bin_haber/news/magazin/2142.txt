İBO'NUN GÖZYAŞLARI
Türkücü İbrahim Tatlıses, Irak'ın kuzeyindeki Erbil'de Işık Üniversitesi'ni ziyaret etti. Türkülerle karşılanan Tatlıses'e öğrenciler büyük ilgi gösterdi.
ZİYARETTEN FOTOĞRAFLAR

Fezalar Eğitim Kurumları Genel Müdürü Talip Büyük, Işık Üniversitesi  Rektörü Prof. Dr. Ahmet Öztaş ve öğrenciler tarafından çiçeklerle karşılanan  Tatlıses, ziyaret boyunca duygusal anlar yaşadı.
    Kampüs girişinde öğrenci ve öğretim görevlileriyle hatıra fotoğrafı  çektiren Tatlıses, rektörlük binasında Türkçe Olimpiyatlarına hazırlanan Geylan  Tahir Enver isimli 7. sınıf öğrencisinin türkü söylediği sırada gözyaşlarına  hakim olamadı. Türk okullarının yurt dışındaki başarılarından haberdar olduğunu ifade  eden Tatlıses, "Hizmetler hepimizi gururlandırıyor. Allah'tan bu başarıların  devamını diliyorum. Sağ olun var olun" dedi.
 Kendisine gösterilen ilgiden ötürü çok mutlu olduğunu belirten Tatlıses,  şöyle konuştu:
    "Cehaleti sevmiyorum. Cehaletle bir yere varılmaz. Ben okul okumadım,  benim öğretmenim de olmadı. Ama Allah kısmet etti bir tane okul yaptırdım. Ama bu  okul zincirlerini kuranlardan da Allah razı olsun bin kere. Hakikatten Türkiye  Cumhuriyeti adına önemli şeyler bunlar. Bunun ucu Avrupa'dan Asya'ya, ta  Amerika'ya kadar dayanıyor. Bu büyük bir sevap. Buraya gelmekten şeref duydum.  Benim için de büyük bir moral oldu." 
Fezalar Eğitim Kurumları Genel Müdürü Talip Büyük ve Rektör Prof. Dr.  Ahmet Öztaş, Tatlıses'in ziyaretinden dolayı çok mutlu olduklarını belirtti.  Ziyaretin ardından rektörlük binasının kapısında öğrencilerle hatıra  fotoğrafı çektiren Tatlıses, Türkiye'ye dönmek üzere havaalanına gitti. Ziyareti  boyunca üniversite kampüsünde Tatlıses'in türküleri çalındı.
         


             