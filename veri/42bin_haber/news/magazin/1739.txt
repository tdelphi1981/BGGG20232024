Müslüm Baba can piyasa para derdinde!
 
 Müslüm Gürses 14 Kasım 2012 gecesi müzik stüdyosundan çıkarken yapımcısı, Kadırga Müzik’in sahibi Yusuf Ziya Oran’a dönüp şunları söyledi: “Allah’a emanet ol. Hakkını helal et. Beni yarın sabah ameliyata alacaklar. Bir şey olursa albümü çıkart. Adı da; ‘Ervahi Ezelden’ olsun.” Yusuf Ziya Oran “Sen olmadan bu albümü yapmam” deyince Müslüm Gürses “Yapacaksın” dedi. 
 'En az 3 milyon satar'
  
 Müslüm Gürses 15 Kasım sabahı kalp ameliyatı oldu. Operasyonun ardından kalbi durdu. Birçok organı iflas etti. İki kez yoğun bakıma alındı. Hayati tehlikesi devam ediyor. Müzik dünyası piyasanın hareketlenmesi için yapımcı Yusuf Ziya Oran’a “Şu albümü çıkart. En az 3 milyon satar, dünya kadar para kazanırsın” diyor. Ancak genç yapımcıyı bir türlü ikna edemiyorlar. 
 'Garip bir hüzün'
  
 Yusuf Ziya Oran “Babam can derdiyken ben para peşine düşemem. Son gece eşi Muhterem Nur’un istediği ‘Ah Neyleyim Gönül’ü okurken fenalaştı. Hastaneye kaldırmak istedik. ‘Okumadan gitmem. Bu Muhterem ile benim türküm’ dedi. Kapıdan çıkarken üzerine garip bir hüzün ve karamsarlık çöktü. Vedalaşırken çok tuhaf olduk. Ağlayacak gibiydik. Okumaları yaptığı aletlere uzun uzun baktı. Sanki yaşayacaklarını hissetti. Babam hastaneden çıkmadan bu albümü çıkartmam. Varsın kazanmayayım” dedi. 
 POSTA/Suna AKYILDIZ