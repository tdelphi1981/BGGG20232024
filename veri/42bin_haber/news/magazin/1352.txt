'Sitcom'da oynamaktan sıkıldım'
 
 ÇAĞNUR HATİPOĞLU
  
 cagnurhatipoglu@gmail.com
  
  'Yahşi Cazibe'nin Kemal'i Hakan Yılmaz, 25 yıl önceye dayanan gerçek bir olaydan uyarlanan yeni dizisiyle ekranda: 'Ali Ayşe'yi Seviyor'. Sitcom'lardan bıktığını itiraf eden Hakan Yılmaz'ın yeni dizisi dış mekanlarda çekiliyor.
  
 - Hemen sorayım; elinizde gördüğüm bu dumanı tüten kalem ne?
  
 Yapay nikotin kalemi. Günde üç buçuk paket sigara içiyordum, bu yapay nikotin kalemiyle günde 5’e düşürdüm. Ama yine de insanın canı sigaranın nikotinini çekiyor. 
 - Sigarayı bırakmak için başka yöntemler denediniz mi?
  
 Geçen yıl kızım Deniz için bırakmak istemiştim. 35 gün içmedim. Onun yerine puro içmeye kalktım, sonra baktım, resmen puroyu yiyorum (gülüyor). Olmadı tabii. Bir ara koluma bant takıyordum, sonra onu çıkarıp içmeye devam ediyordum (gülüyor). 
 - Yeni diziniz ‘Ali Ayşe’yi Seviyor’ yayına girdi. Anlatır mısınız?
  
 Seyirci bu dizide üç-dört kuşağın aşkını görecek. Biraz burun sızlatacak ama temelinde komedi var. Yaşını başını almışların, orta yaşlıların ve lise çağlarındakilerin aşkı var. Gerçek bir hikaye. 
 - Yaaa, öyle mi?
  
 25 yıl önceydi... Asker arkadaşımın düğünü vardı, ona gitmiştim. Kapıda bir çift anne-baba... “Kızın anne-babası yok mu?” diye sordum. “Yok, kapıdaki kızın annesi” dediler. Babası yokmuş. “Peki yanındaki adam kim o zaman?” diye sordum, “Damadın babası” cevabını verdiler. Özetle bir baba-oğul, anne-kıza aşık olmuştu. “Ne kadar güzel bir hikaye” dedim kendi kendime. Bunu diziye uyarladık. Dizi sitcom değil, dışarda çekiliyor. 
 “Oyuncu açgözlüdür” 
  
 - Biz sizi sitcom’ların adamı olarak tanımıştık.
  
 Öyle ama ben sitcom’larda oynamaktan sıkıldım. Bu benim sitcom olmayan ikinci işim. 
 -Niye ki?
  
 Sizin olduğunuz sitcom’lar uzun soluklu oluyor. Doğru. Tutmayan bir sitcom’um olmadı. En az 80-90 bölüm gidiyor. Fakat bu kez farklı bir şey yapmak istedim. Bu, benim ve arkadaşım Bora Onur’un ortak hikayesi. Seyirciye farklı bir hikaye verelim, öyle keskin virajlarla değil de yavaş yavaş çözeceği bir kurgusu olsun istedik. Seyirci beni sitcom’la sevdi. 
 O dört satırda bir yapılan esprileri samimi buldu. Biz de içeriği sitcom olan ama dış mekanlarda çekilen bir mahalle dizisi yapmak istedik. Bir de artık sürekli eş ya da sevgiliyle süren diyaloglarda kalmak istemiyorum. Yani bu tarz ne kadar rol varsa oynadım, tamam. Yaşayan adamım artık. Dışardayım. 
 - Kış ortasında zor olmuyor mu? Sitcom’lar sıcacık stüdyoda çekiliyordu. Zor olmaz mı? 
  
 Çekimlerin ikinci günü “Yaaa, biz bu diziyi sitcom mu çeksek” diye söylenmedim değil. Bir bölümü 2.5 günde çekiyorduk. Şimdi tek bölüm 10 günde çekiliyor. Ama oyuncusun, açgözlüsün, hep başka şeyleri yapmak istiyorsun. 
 - Dizinin sizin iştahınızı kabarttığı belli. Kabartmaz mı?
  
 Balat’ta, gerçek evde, gerçek kahvedeki o ambiyansa kendini kaptırıyorsun ve oyunculuğun başını alıp gidiyor. 
 “Dans dersi verdim”
  
 - Geçmişinizde fotoğrafçılık, grafikerlik, otellerde animasyonluk gibi işlerin listesi uzayıp gidiyor... 
  
 Ohooo, o kadar çok iş yaptım ki... Bunların dışında dans dersleri bile verdim. 
 - Buralara nasıl gelindi?
  
 Durup dururken “Hadi gel, seni oyuncu yapalım” demediler. Çocukken polis olma hayallerim vardı. 8 yaşımda bir piyeste oynadım, anne-babalar alkışlayınca aşıyı orada almış oldum. Sonra halkoyunlarına başladım. Akademiyi kazanamadım ama usta-çırak ilişkisiyle Tevfik Gelenbe ile çalıştım. Askerlikten sonra çocuk tiyatrosunda oynadım. atv’den teklif geldi, hem skeç yazmaya hem oynamaya başladım. Ardından, Şafak (Sezer) dahil oldu. Birlikte çalışmaya başladık. 
 “Talk show yaparken kurdeşen dökmüştüm” 
 - Her tür programda sizi gördük.
  
 Evet, talk show bile yaptım. Çok stresli ve zor bir iş. Ve yanlış zamanda yapmıştım. Haftanın üç günü dizi çekiminde oluyordum, sonra şov için skeç hazırlıyordum. Çok yorulmuş, o ara kurdeşen bile dökmüştüm. 
 - Kötü adamı oynamak ister misiniz? 
  
 Öyle bir rolde yer alırsam onu da iyi oynayacağım ve kendimden bir şeyler katacağım kesin. 
  
 “KIZIM, EVLENMEMİ İSTİYOR” 
 - Kızınız Deniz kaç yaşında?
  
 9. Derslerine yardımcı olmaya çalışıyorum; Google’ı ziyaret etmişliğim çoktur. Annesinde kalıyor, çekimim yoksa hafta sonlarını birlikte geçiriyoruz. 
 - İkinci evlilik planı var mı?
  
 Evlilik güzel bir şey. Tabii anlaşabildiğiniz biriyle... Hayatı ve sizi disipline ediyor. Hayatta ne olacağı belli değil. 12 yıl evli kaldım. İnsanlar birbirini yormadan ayrılmalı bence. 
 - Evlenmek isteseniz kızınız karşı çıkar mı?
  
 Kızım tekrar evlenmemi istiyor. Ama şöyle: Ocak ayında “Baba, bir kır düğünü yap” diyor (gülüyoruz). 
 (19.01.2013 tarihli Cumartesi Postası'ndan alınmıştır.)