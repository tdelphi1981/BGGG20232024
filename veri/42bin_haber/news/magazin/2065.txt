Banu Alkan sevgililer için söyledi
TÜRK sinemasının 'Afrodit' lakaplı oyuncularından Banu Alkan, Sevgililer Günü'nde İzmir'in Çeşme İlçesi'nde Çardak Restoran'da sahneye çıktı. Şarkılarını sevgililer için söyleyen Banu Alkan, "Tanrım kimseyi aşksız bırakmasın" dedi.
Çeşme'de ilk kez sahne alan Banu Alkan, "Neremi Neremi" ve "Beyaz Orkide" adlı albüm parçalarını seslendirdi. Şarkılarını söylerken geceye katılanların masalarını ziyaret eden Afrodit'e konuklar da büyük bir coşkuyla eşlik etti. Sahneye çok şık, beyaz, uçları dantelli bir bluz ve kırmızı bir pantolonla çıkan Banu Alkan, konukların Sevgililer Günü'nü kutladı ve "Tanrım kimseyi aşksız bırakmasın. Burada çok yakışıklı erkekler var ama ben buraya gelmekle yanlış bir geceyi seçmişim. Çünkü bu özel günde herkesin yanında aşkı var" dedi. 

İşletmeciliğini Erdal ve Mustafa Yüksekol kardeşlerin yaptığı Çardak Restoran'da yaklaşık 100 kişi gönüllerince doyasıya eğlendi. Hayranlarının fotoğraf çektirme taleplerini kırmayan Afrodit, Çeşme'de bulunmaktan son derece mutlu olduğunu dile getirerek, "Bundan sonra kısmetse hep Çeşme'deyim. Yeni albümüm Parfüm'de yer alan Aşkın Kokusu adlı parçanın klip çekimi için burada enerji toplamaya devam ediyorum" diye konuştu.