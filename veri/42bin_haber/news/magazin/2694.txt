Herkes potansiyel katil
İyi kalpli, şirin kadın rollerinde görmeye alıştığımız Günay Karacaoğlu, 20 Dakikada ters köşe yaptı, herkesi şaşırttı. Akrep lakaplı bir mahkûmu canlandıran ünlü oyuncuyla hem dizideki rolünü hem de altı yıldır devam eden Basit Bir Ev Kazası oyununu konuştuk.
* Daha önce Tuba Büyüküstünle iki kardeşi oynamıştınız, şimdi düşmanı oynamak nasıl?        
    
- Tuba, çok yakın arkadaşım. Gönülçelen dizisiyle başlayan dostluğumuz özel hayatımıza da taşındı. Ben onu kızım, kardeşim gibi gerçekten ciğerden 
seviyorum. O yüzden şimdi rol de olsa aramıza düşmanlık girmesi zoruma gidiyor. Ama oyunculuğun cilveleri de bunlar. 

* Peki Daha önce kardeşi oynadığımız için şimdi düşmanı oynamamız seyirciye inandırıcı gelmez diye düşündünüz mü hiç? 

- Abla kardeşten sonra kanlı bıçaklı düşman olmak, oyuncu olarak sizi motive eden ve gıdıklayan bir durum. Tabii ki bir yandan Seyirci ne düşünür? diyorsun. Ama oyunculuk zevki ve oradan alacağın keyif, her şeyin önüne çıkıyor. Çok da oralara takılmıyorsun.

* Dizide canlandırdığınız Akrep karakteri, neden hapishanede?    

- Aşkı için cinayet işlemiş. Hikâyesinin detaylarını daha sonra öğreneceğiz.

* Akrep neden kimseyle iyi geçinemiyor?

- Çünkü umudunun olmasını istemiyor. İyi geçinirse hayata tutunur. O zaman da yaşamak için bir nedeni olur. O, nedeni olmasın istiyor. Dışarı çıkarsa ne yapacağını bilemiyor. Düşünsenize bir arkadaşıyla karşılaşsa, onun değiştiğini görse, Beni artık sevmiyor diye düşünüp ne kadar üzülür. 

* Sizin sevme-sevilme konusunda biraz hassas olduğunuzu okudum. İnsanlar beni sevsin diye oyuncu oldum demişsiniz mesela... 

- Şımarıklığımdan demişimdir. O anki ruh halim nasılsa artık! (Gülüyor) Ben üç çocuklu bir ailenin üçüncü çocuğu olarak dünyaya geldim ama tahminlerin dışında tekne kazıntısı, şımarık olur durumu olmadı. Annem abime, babam ablama hayran olduğu için ben evin içinde kendimi sevdirmek ve göstermek durumundaydım. Bir söyleşimde Sizi oyuncu olmaya iten neydi? diye sordular. Ben de Sevilmek için, kendimi göstermek için dedim. Ama sonradan çok sevdiler. (Gülüyor)

* Sizin tek çocuk yapmanızın sebebi, sevginizi sadece ona vermek istemeniz miydi?

- Yok, fırsat olmadı. Olsa doğururdum. Ben küçük yaşta anne oldum. Çalışmamız gereken bir zamandı, ikinciyi yapamadık. Sonraki yıllarda da zaten Şevketle (Çoruh) ayrıldık.

NORMAL OLMAYA ÇALIŞIYORUM

* Akrep, aşkı için cinayet işledi dediniz. Siz o noktaya gelebilir miydiniz aşk için?

- Herkes potansiyel katil aslında. Şöyle düşünün; bir yaz gecesi, çok tatlı uykunuzu vızıldayarak bozan sineği öldürmek istersiniz. İşte bu, cinnet anının küçüğü. Biz sadece normal olmaya çalışıyoruz.

* En normal haliniz nasıl oluyor?

- Şimdi normal olmaya çalışıyorum sizin yanınızda. Böyle fön, makyaj, hanım hanım... 

* En anormal anınız nasıl oluyor?

- Onu yaşayanlara sormak lazım. 

* Peki genel olarak normal misiniz?

- Değilim, normal olmak için çeşitli çalışmalar yapıyorum. (Gülüyor)

* Normal olmaktan anladığınız nedir?

- Sıkıcı insan olmak. Normal, stabil duygular, durumlar. Ben öyle yapamıyorum, kafam öyle çalışmıyor. Bu arada Ben deliyim diyenlere de uyuzumdur. Hiçbir deli Ben deliyim demez. Bu bir şımarıklık, oyuncuların kendilerine biçtikleri bir şey. 

* Anormal olunca daha mı iyi oyuncu olunuyor?

- Bunlar yalan dolan. Hiç öyle bir şey yok. İyi oyuncuysan, iyisindir. Kötüysen kötüsündür ve dikkat çekmek için Ben deliyim diye dolanır durusun. 

ZAMAN ÇABUK GEÇMESİN DİYE UYUMUYOR

* Akrep, bugüne kadar oynadığınız rollerle karşılaştırınca nasıl bir karakter?

- Bambaşka. Ben hiç kötü kadını oynamamıştım. O yüzden benim için olağanüstü keyifli bir rol. Bu rolü bir okul gibi görüyorum, çok heyecanlanıyorum. 

* Akrepin gerçek adı ne?

- Bilmiyorum.

* Hiç bilmeyecek mi izleyici?

- Hayır.

* Peki neden Akrep diyorlar ona?

- Geceleri uyumadığı için. Uyursa zaman çabuk geçer. Uyumuyor ki zaman uzasın, umudu kaybolsun.

* Akrep neden Melekle uğraşıyor? İyi bir ailesi olduğu için mi, güzel bir kadın olduğu için mi?

- Melekin hikâyesini duymuş olabilir. Belki kendisiyle paralel bir şey görmüştür. 

OYUNUMA CESUR YÜREKLER GELSİN KAÇAK DÖVÜŞENLER GELMESİN

* Gelelim tiyatro çalışmalarınıza. Tek kişilik oyununuz Basit Bir Ev Kazası uzun süredir devam ediyor. Kaç yıl oldu?

- Geçenlerde altıncı yılını kutladık. 

* Altı yıldır tek başınıza sahnede olmak nasıl?

- Şahane! Herkesi çok ilgilendiren bir mevzuyu çok basit bir şekilde anlatıyorum. İzleyenlerin kafaları karışıyor, bu da benim hoşuma gidiyor. Tam sorgulama oyunu. Yedinci kez gelip izleyenler var.

* Gelen çiftler de ilişkilerini sorguluyorlar mıdır?

- Şöyle örnek vereyim: Bir arkadaşım, oyuna sevgilisiyle geliyor. Oyun çıkışı evlerine gidiyorlar. Kız eve girince çocuğun eşyalarını valize koyuyor, Al ve git lütfen. Ben oyunu seyrettim, sonumun gelmesini bekleyemem, hadi git! diyor. Zaten oyuna gelen sevgililer beni önce el ele izliyorlar, sonra birbirlerinden bir soğuyorlar. Ama birbirlerini gerçekten sevenler, oyunu sonuna kadar el ele izliyor. (Gülüyor) Özetle oyuna cesur yürekler gelsin, kaçak dövüşenler gelmesin!  
HAPİSHANE ONUN ER MEYDANI

* Akrep, zor durumda kaldığında kendisini zehirleyen bir hayvan olarak bilinir. O özelliğini de görür müyüz dizide?

- Bilmiyorum ama etrafında ateş olması lazım.

* Hapishaneden büyük bir ateş olabilir mi?

- O ciddiye almıyor ki hapishaneyi. Orası onun er meydanı. 
OYUNU İZLEMEK İSTEYENLERE

* Basit Bir Ev Kazasını ne zaman, nerede izleyebiliriz?

- 11 Martta Caddebostan Kültür Merkezinde, 13 Martta da Profilo Kültür Merkezinde olacağım.                                 