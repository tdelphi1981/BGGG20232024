Ünlü sanatçı Nigar Uluerer yeniden yoğun bakımda
MUĞLA'nın Bodrum İlçesi'nde yaşayan Türk sanat müziğinin efsane sanatçılarından Nigar Uluerer (87) bir ay içinde ikinci kez rahatsızlanarak hastaneye kaldırıldı. Yoğun bakıma alınan sanatçının sağlık durumunun ciddi olduğu belirtildi.
Bodrum ilçesi Ortakent-Yahşi beldesinde 26 yıl önce satın aldığı villasına yerleşerek yaşamını sürdüren Türk sanat müziğinin efsane ismi Nigar Uluerer yine hastaneye kaldırıldı. Zatürreye bağlı solunum yetmezliği nedeniyle doğum günü olan 10 Şubat'ta evinde rahatsızlanarak hastaneye kaldırılan Uluerer, bir haftalık tedavinin ardından 18 Şubat'a taburcu edildi. Bodrum'a dönerek hayatını adadığı sokak köpekleri ve kedilerine kavuşan Nigar Uluerer, bu sabah yeniden fenalaştı. Yanında bulunan yeğeni Ayşe Uluerer ve Bodrum Hayvan Hakları Derneği Başkanı Füsun Uslu'nun çağırmasıyla gelen ambulansla Bodrum Devlet Hastanesi'ne kaldırılan Uluerer, yoğun bakımında tedavi altına alındı. Uluerer'in sağlık durumunun kötüye gittiğini belirten doktoru Murat Karamustafaoğlu, "Sanatçımızın durumu kritik. Bilinci kapalı. Solunum yetmezliğine bağlı olarak yaşam destek ünitesine bağlandı. Tedavisini sürdürüyoruz" dedi.

Nigar Uluerer birçok ünlü şarkısının yanısıra "Gümüş Gerdanlık, Taş Plaktan Bugüne, Cilalı İbo Yıldızlar Arasında ve Üç Garipler" isimli sinema filmlerinde rol almıştı. Ünlü sanatçı "Alişimin Kaşları Kara, Ben Gamlı Hazan, Aşkımızın Sonu Yok, Bir İnat Yüzünden, Böyle Aşktan Hayır Gelmez, Fincanı Taştan Oyarlar, A Fadimem ve Acı Feryat" gibi unutulmaz eserleri seslendirmişti.