Usta oyuncuya son görev
Tiyatro ve seslendirme sanatçısı Osman Gidişoğlu (68) için Harbiye Muhsin Ertuğrul Sahnesi'nde tören düzenlendi.
Beylerbeyi'ndeki evinde önceki gün vefat eden sanatçı Gidişoğlu için ilk tören Muhsin Ertuğrul Sahnesi'ndeydi. 68 yaşında hayatını yitiren sanatçının eşi Selma Gidişoğlu, eşinin hayatı boyunca kimseyi kırmadığını belirterek, 'Maalesef Türkiye'de sanatçının değeri bu kadar, ona gereken eğeri kimse vermedi. Allah'ın sevgili kuluymuş kimseye muhtaç etmeden vefat etti. Bütün hakkımı helal ediyorum' diye konuştu.

Törende aile adına konuşma yapan oğul Sercan Gidişoğlu ise, her zaman böyle bir konuşma yapacağı günün gelmemesi için dua ettiğini söyledi. Gidişoğlu, babasının sevgi dolu bir insan olduğunu dile getirerek şöyle konuştu:

'Ne kadar çok sevildiğini son iki günde daha iyi anladık. Onun bizi burada izlerken mutlu ve huzurlu olduğunu görüyorum. Sevildiğini biliyorduk ama bu kadar sevildiğini bilmiyorduk. O benim ilk ve en büyük ustamdı, mesleği ve hayatı öğretti. Babamın cüssesinden daha büyük bir kalbi vardı, bana önemli bir soyadı miras bıraktı.'

-Her yaştan oyuncu arkadaşları yalnız bırakmadı-

Törende, Osman Gidişoğlu'nu arkadaşları da yalnız bırakmadı. Gidişoğlu'nu rol aldığı son dizinin yapımcısı Birol Güven, Gidişoğlu'yla çok geç tanıştıklarını kaydederek, Gidişoğlu'nun herkesçe sevilen biri olduğunu söyledi. Güven, dizide Gidişoğlu'na daha çok rol yazmaya çalıştıklarını belirterek, 'Yazdıklarımız ona yetmedi. Biz yazdıkça o daha çok yazın dedi. Biz onu istediği kadar seyirciyle buluşturamadık. Hakkını helal et' diye konuştu.

Son dizide Osman Gidişoğlu'nun oğlu rolünü oynayan Ceyhun Fersoy ise '1994'te 'Ana Kuzusu' isimli bir dizide baba-oğlu oynuyorduk. 94'te tanıştık adeta benim ikinci babam gibiydi' dedi.

Gidişoğlu'nun arkadaşı tiyatro sanatçısı Sezai Aydın da Gidşoğlu'yla 45 yıllık bir dostlukları olduğunu ifade ederek, birçok kez aynı sahneyi paylaştıklarını aktardı. Gidişoğlu'nun emekli olamadan vefat etiğini kaydeden Aydın, Ben ekimde emekli oldum ama o olamadı. Yine aynı sahneyi paylaşıyoruz ama o başka boyutta. Osman için 45 yıl sonra böyle bir konuşma yapacağım aklıma gelmezdi, güle güle Osman iyi yolculuklar' ifadelerini kullandı.

Törende Gidişoğlu'nun tabutu Türk Bayrağı ve Fenerbahçe bayrağıyla örtüldü. Tiyatro ve sinema dünyasından birçok ismin hazır bulunduğu törene, İstanbul Büyükşehir Belediyesi Şehir Tiyatroları Genel Müdürü Salih Efiloğlu, İstanbul Büyükşehir Belediyesi Şehir Tiyatroları Genel Sanat Yönetmeni Hilmi Zafer Şahin, sanatçı Kenan Işık ve Nebil Özgentürk de katıldı.

Konuşmaların ardından törene katılanlar, Gidişoğlu'nu selamlayarak tabutunun önünden geçti. Gidişoğlu'un eşi Selma Gidişoğlu ve oğlu Sercan Gidişoğlu'nun tören boyunca gözyaşlarını tutamadığı gözlendi. Tören sonunda Gidişoğlu'nun cenazesi Teşvikiye Camisi'ne götürüldü.