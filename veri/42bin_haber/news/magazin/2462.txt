Önce çiftçi, sonra sanatçıyım!
MERSİN Uluslararası 8'inci Tarım Fuarı'na katılan ünlü tiyatro oyuncusu Sümer Tilmaç, çiftçilerle bir araya gelerek traktörleri inceledi.
Tilmaç, kendisinin de bir dönem çiftçilik ve tarımla ilgilendiğini belirtti. Sümer Tilmaç, "Ben de biraz toprakla ilgilendim, çiftlik yaptım. Bu hevesim içimde kaldı. Toprağın verdiği tadı hiçbir şey vermez. Tarım, bu ülkenin kurtuluşudur. Çiftçilik, hayatın gerçeğidir" dedi.
Türkiye'de sanatçılığa verilen önemi eleştiren Tilmaç, hayatı boyunca sanatçılığını ikinci planda tuttuğunu ve başka işlerle ilgilendiğini söyledi. İstanbul'da tiyatro çalışmalarını da sürdürdüğünü belirten Tilmaç, "Önümüzdeki birkaç proje var ama parasını almadıktan sonra, çok geçerli değil. Kanal D'de bir projemiz var, çalışmaları sürüyor. Bu proje, biraz komedi olacak. Ben de, komedi dizilerinde oynamak istiyorum. İzleyicileri ağlatmak, psikolojisini bozmak yerine, biraz tebessüm ettirmek daha doğru bir şey. Biz tebessüm ettirmeye çalışanlardanız" diye konuştu.
Türk Traktör'ün New Holland standını gezen Tilmaç, traktörü inceledikten sonra, direksiyona geçip hatıra fotoğrafı çektirdi.