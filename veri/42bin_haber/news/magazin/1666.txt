Barış Manço, ölümünün 14. yılında mezarı başında anıldı
Türk pop müziğinin unutulmaz seslerinden Barış Manço, ölümünün 14. yılında mezarı başında anıldı. Manço'nun sevenleri, sanatçının adının verildiği Barış Manço vapuruyla Kanlıca'ya giderek mezarı başında dua etti.
Sanatçı Barış Manço, ölümünün 14. yılında bir dizi etkinlikle anıldı. Kadıköy İskelesi'nde başlayan etkinliğe, Barış Manço'nun oğulları Doğukan ve Batıkan Manço, üvey babası Muhittin Kocataş ve sevenleri katıldı. Kadıköy İskelesi'nde toplanan yaklaşık 500 kişilik grup Barış Manço'nun isminin verildiği vapura bindi. İskelelerden Manço hayranlarını alan kafile, Barış Manço şarkıları eşliğinde kısa bir Boğaz turu yaptı.

Barış Manço'nun ailesi ve sevenlerinin de bulunduğu gemi, Kanlıca'ya yanaştı. Burada Manço'nun Kanlıca Mezarlığı'ndaki kabrine gidildi. Manço'nun mezarı başında dualar okuyan ailesi ve sevenleri, mezarına çiçek bıraktı.

Gezi sırasında basın mensuplarının sorularını cevaplayan Manço'nun oğulları Batıkan ve Doğukan Manço , " Bu kalabalığın varlığı ona olan sevginin göstergesi. Bugün 2 yaşında bir çocuk gördüm. Daha konuşmayı beceremiyor ama babamın şarkılarını söylüyor. 80 yaşındaki insanlar bile onun şarkılarını söylüyor. Bu ona olan sevgidir. Sabah vapurla buraya kadar geldik. Bu kadar insanın buraya gelmesi gurur verici bir durum. " dedi. 

Anma programı için gelen Sosyal Antropolog Suat Turgut, sanatçının herkes tarafından kabul edildiğini ve sevildiğini söyledi. Turgut, "Barış Manço'nun böyle bir çekim alanına sahip olması, onun sazıyla bu yüzyılın Dede Korkut'u, diliyle Yunus Emre'si, bütün insanlığı kucaklaması ile Mevlana'sı olduğunu gösteriyor.Onun unutulmaması ve unutulmayacak olması gönül gözüyle hitap ettiğinin göstergesidir. Her kesime hitap etti. Bazı zamanlar gezerken, insanlar beni ona benzetiyor. Kendi dillerinde, 'Barış Manço gelmiş' diyor. Onlar onu dilini anlamamış olabilir. Ama onlara gönül diline hitap ediyor. Hatta şunu söyleyebilirim. Bir terörist bile onu seviyor." ifadelerini kullandı. 

Eskişehir'den gelen 75 yaşındaki Müzeyyen İspa, "Bugün için kızımla buraya geldik. İki torunumun ismini de Barış koydum. Onu çok seviyorum. İnşallah mekanı cennet olur. Yeri doldurulmayacak biri." şeklinde konuştu.