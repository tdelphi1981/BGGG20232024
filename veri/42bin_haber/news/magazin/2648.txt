Ayşe Tüter: Ninelerimizin yemek tarifleri kaybolmasın
Lezzet ustası ve yemek kitabı yazarı Ayşe Tüter, "Ben istiyorum ki ninelerimizin, annelerimizin yemek tarifleri kaybolmasın. Biz bu bilgileri toplayalım. İleriki nesillere mirastır bu."
Ayşe Tüter, Highway Outlet, Alışveriş Merkezi'nde Bolulu kadınlarla bir araya geldi. Aşçılarıyla ünlü Bolulu kadınların birbirinden lezzetli yemekler yaptığı buluşmada konuşan Tüter, kadınlara güzel yemek yapmanın püf noktalarını anlattı. Evli çiftlerin de katıldığı programda renkli görüntüler oluştu. 

Programda konuşan Ayşe Tüter, Bolulu kadınlardan geleneksel yemek tariflerini korumalarını istedi. Genç neslin geleneksel yemek tarifleriyle yemek yapmak kaçındığını bunun da kendisini çok üzdüğünü belirten Tüter, "Bu nedenle benim bütün çalışmalarım bu yönde. Geleneksel lezzetleri tercih edelim. Ben bu yaşıma kadar inanın bir tane bile hamburger yemedim. Çünkü bizim köfte-ekmeğimiz, tarhana ve domates çorbamız çok güzel." dedi 

"YEMEK TARİFLERİMİZ YOK OLMASIN"

Bolu'ya daha önceden de geldiğini ve hocalarının Bolulu olduğunu belirten Tüter, "Hanımların bilgisi bzimkilerden daha çok ama biz bir köprüyüz. Bilgilerimizi aktarıp ileriki nesillere taşımak istiyoruz. İleriki nesiller sağlıklı olsun diye. Bolu denince akla güzel yemek pişiren insanlar geliyor." diye konuştu.

AŞÇILIK OKULLARI İYİ DENETLENMELİ
Her yemek pişirenin aşçı olamayacağını söyleyen Tüter, "Aşçılık ile ilgili okullar, yüksekokullar çok iyi denetimden geçmek zorunda. Her yemek yapan aşçı olmamalı. Bunları denetleyenlerin çok iyi olması gerekiyor. Çok iyi insanların elinden mezun olunmalı." dedi.