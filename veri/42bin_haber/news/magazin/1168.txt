Protestocu Tarkan takvimde
RİZE'nin doğal SİT alanı ilan edilen İkizdere Vadisi'nde yapımı süren hidroelektrik santral (HES) inşaatlarına karşı mücadele yürüten hemşehrilerine destek olan sanatçı Tarkan'ın köyü olan Rüzgarlı'da, HES karşıtı bir pankartın önünde geçen yaz çektirdiği fotoğraf, Rüzgarlı Köyü Yaşatma ve Güzelleştirme Derneği'nin (RÜZGAR-DER) yeni yıl takvimine yeraldı. Tarkan'ın kuzeni Meryem Demircan, sanatçının fotoğrafının yer aldığı takvimle Şimşirli Köyü'nde yapımı planlanan HES projesine karşı düzenlenen protesto gösterisine katıldı.
Trabzon Kültür ve Tabiat Varlıklarını Koruma Bölge Kurulu tarafından 22 Ekim 2010 tarihinde doğal SİT alanı ilan edilen İkizdere Vadisi'nde bir HES projesi bitiyor, diğeri başlıyor. Mahkeme kararları ve yöre halkının protestolarına rağmen yapımı tamamlanan 3 HES projesinin ardından bu kez de maden suyu kaynağının bulunduğu Şimşirli Köyü'nde HES yapımı için faaliyet başlatıldı. İkizdere deresinde çalışma başlatılması üzerine İkizdere Derneği üyeleri ile yöre halkı bölgede toplandı, jandarmanın güvenlik önlemleri altında iş makinelerinin çalıştırılmasına tepki gösterdi.


İKİZDERE'NİN BAŞINDA BİR BELA VAR


İkizdere Derneği Başkanı Süleyman Durmuşoğlu, 22 HES projesinin planlandığı vadide tahribatın her geçen arttığını belirterek, "HES yapılırken bir köy, bir vadi hiçe sayılıyor. Şimşirli maden suyu HES'in yapılacağı yerde akıyor. Yazıktır. Şifa dağıtan suyumuzu yok ederek HES yapmasınlar. 6 yıldır İkizdere'nin başında bir bela var. Düşük kapasiteli santrallerle şu güzel doğamızı delip geçiyorlar. İkizdere Derneği olarak bu HES projesinin hayata geçirilmesini istemiyoruz" dedi.


TARKAN FOTOĞRAFLI TAKVİMLE EYLEME DESTEK


İkizdere Vadisi'nde yapımı süren hidroelektrik santral (HES) inşaatlarına karşı mücadele yürüten hemşehrilerine her fırsatta destek olan sanatçı Tarkan'ın kendi köyü olan Rüzgarlı'da geçen yaz HES karşıtı, 'Dereler özgür aktıkça, özgürüz. Su hayattır satılamaz' yazılı bir pankartın önünde çektirdiği fotoğraf da, Rüzgarlı Köyü Yaşatma ve Güzelleştirme Derneği (RÜZGAR-DER) için çıkartılan 2013 yılı takviminde kullanıldı. Tarkan'ın kuzeni Meryem Demircan, takvimle geldiği Şimşirli Köyü'nde HES'e karşı çıkan köylülere destek verdi. Tarkan'ın köye geldiğinde çektirdiği fotoğrafı kendisinin bilgisi dahilinde takvimde kullandıklarını belirten Demircan, "Ben HES'lere karşıyım. Doğanın güzelliğinin bozulmasını istemiyorum. Kuzenim Tarkan da bize her zaman destek oluyor" dedi.


Sanatçı Tarkan 2010 yılının Ağustos ayında konser verdiği Rize'nin İkizdere İlçesi Ovit Yaylası'nda, "HES'lerle mücadeleye sonuna kadar devam edeceğim. Kimsenin doğayı ve bu güzelliği tahrip etmeye hakkı yok' demişti.