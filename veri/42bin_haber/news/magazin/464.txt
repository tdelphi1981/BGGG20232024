İzmir'de İşler Güçler izdihamı
İZMİR'de, 'İşler Güçler' adlı dizinin başrol oyuncuları Ahmet Kural, Murat Cemcir ve Sadi Celil Cengiz'in katıldığı söyleşi, izdihama neden oldu.
500 kişilik salona yaklaşık 1200 kişi gelince kapıda kalan öğrenciler, organizasyonu protesto etti. Sevilen oyuncular, dışarıda kalan öğrenciler için ikinci bir söyleşi yaptı.

Ege Üniversitesi İşletme Kulübü ve İstasyon Bornova Kahve Diyarı'nın işbirliğiyle gerçekleşen organizasyonda, son dönemin popüler dizisi 'İşler Güçler'in oyuncuları, Ege Üniversitesi Atatürk Kültür Merkezi Yunus Emre Salonu'ndaki söyleşide sevenleri ile buluştu. 

Büyük bir alkış ile birlikte sahne alan başrol oyuncuları Ahmet Kural, Murat Cemcir ve Sadi Celil Cengiz, gençlerin sorularını cevapladı. "İzmir'de yer gök aşk" diyen ünlü oyuncu Ahmet Kural, "İzmir hem kız hem deniz kokuyor. Kızları da denizi de çok güzel" dedi. Bir saat süren söyleşide dizi tecrübelerini anlatan ünlü oyuncular, kendileriyle ilgili merak edilen konulardaki sorulara da yanıt verdi.

KAPIDA İZDİHAM

İşler Güçler dizisinin oyuncularının katıldığı söyleşi sırasında izdiham da yaşandı. Herkese açık ve ücretsiz olan söyleşi için, 500 kişilik salona yaklaşık 1200 kişi gelince, kapıda yığılma oldu. Gelenlerin büyük bölümü salona alınmadı. İçeri giremeyince hep bir ağızdan bağıran Ahmet Kural, Murat Cemcir ve Sadi Celil Cengiz hayranları, bu duruma tepki gösterdi. Güvenlik görevlileri ile gençlerin arasında çıkan tartışmaların büyümesini yetkililer önledi. Bir saat bekleyen gençler için daha sonra yeni bir salon açılacağını ve herkesin söyleşiyi izleyecebileceği belirtildi. Sevilen oyuncular, daha sonra açılan bu salona alınan diğer öğrencilerle de ikinci bir söyleşi yaptı.