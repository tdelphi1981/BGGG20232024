Yeliz Yeşilmen'in eşine hapis şoku
Adana'da, şarkıcı Gülbin Vardar'ın velayeti kendisinde olan kızını kaçırdığı iddiasıyla dava açtığı eski eşi Ali Uğur Akbaş'a 3 ay hapis cezası verildi.
Alınan bilgiye göre, Şarkıcı Gülbin Vardar, 11 yaşındaki kızı A.A.A'yı yaz tatilini geçirmesi için Adana'da yaşayan ve 3 yıl önce ayrıldığı eşi Ali Uğur Akbaş'ın yanına gönderdi.

Tatil bittikten sonra kızının yanına dönmemesi üzerine Adana'ya gelen Vardar, kızını eski kocasından alamayınca 26 Eylül'de Cumhuriyet Başsavcılığı'na şikayette bulundu.

Soruşturmanın tamamlanmasının ardından Adana 3. Sulh Ceza Mahkemesi'nde açılan davanın duruşmasına devam edildi.

Mahkeme heyeti, Ali Uğur Akbaş'a 'cebir veya tehdit kullanmaksızın yanında alıkoyma' suçundan 3 ay hapis cezası verdi. Oyuncu Yeliz Yeşilmen'in kocası Akbaş'ın cezası ertelenmedi.

Akbaş, mahkemedeki savunmasında iddiaları reddederek, kızının kendi isteğiyle yanında kaldığını söyledi.

Babası tarafından alıkonulduğu iddia edilen A.A.A. ise Adana'ya gelirken babasının yanında kalmayı planladığını ve kendi isteğiyle babasının yanında kaldığını belirtti.

Mahkeme çıkışı gazetecilere açıklamada bulunan Gülbin Vardar, 'Kadınlar korkmasın haklarını arasınlar. Adalet yerini buldu. Mahkeme heyetine teşekkür ediyorum' dedi.