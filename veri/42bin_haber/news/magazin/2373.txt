Rap yıldızı MC Hammer gözaltına alındı
1990'lı yılların ünlü rap yıldızının, kayıt süresi dolmuş bir araçla yolculuk ettiği ve aracından çıkmasını isteyen polise karşı direndiği belirtildi.
Northern California eyaletine bağlı Alameda ilçesi Şerif bürosundan yapılan açıklamada, 1990'lı yılların ünlü rap yıldızının, kayıt süresi dolmuş bir araçla yolculuk ettiği ve aracından çıkmasını isteyen polise karşı direndiği belirtildi.

Açıklamada, Hammer'ın 21 Şubat'ta kırmızı ışıkta beklediği sırada meydana gelen olayda, polise karşı 'son derece münakaşacı bir tavır içinde olduğu' ve kullandığı aracın sahibinin kim olduğunun bilinmediği kaydedildi.

Hammer'ın araçtan çıkmasının ardından, 'polis memurunun görevini yapmasını engellediği' iddiasıyla gözaltına alındığı belirtildi.

Öte yandan, Stanley Burrel adıyla dünyaya gelen Hammer ise 'ırkçı mimlemenin' kurbanı olduğunu öne sürdü.

Hammer, Twitter hesabından yaptığı açıklamada, polisin kendisine 'şartlı tahliye mi edildiğini, yoksa kamu hizmetinde mi olduğunu' sorduğunu ve kendisini pencereden çekerek araçtan çıkarmaya çalıştığını iddia etti.