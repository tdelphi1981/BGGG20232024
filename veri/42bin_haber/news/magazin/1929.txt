Bitez'de şarkı yaptılar Eurovision'a göz kırptılar
MUĞLA'nın Bodrum İlçesi'ne bağlı Bitez Beldesi'ndeki bir otelde üç yıldır sahneye çıkan İrlandalılar'dan ve Türkler'den oluşan 'Inchequin' grubu, 'Son Kez' adlı şarkı ile Eurovision Şarkı Yarışması için yapılan İrlanda elemelerinde ilk beşe kalmayı başardı.
Beş yıldızlı Ambrossia Otel'de yaklaşık üç yıldır yaz aylarında sahneye çıkan 'Inchequin' grubu, hazırladığı 'Son Kez' adlı şarkı ile Eurovision'da yarışmaya hazırlanıyor. Bodrum'da yaz boyunca seslendirdikleri şarkı ile dinleyicilerin beğenisini kazanan Sinead Bradley, Hugh O'Neil, Aydan Tunçboyacı, Tevfik Kulak ve Selin Türkoğlu'ndan oluşan grup, şarkıya Bodrum'da bir de klip çekti.

Amborassia Otel'in sahibi Zeynel Kılıç, grubun başarısından sevinç duyduklarını söyledi. Kılıç, "Bu grup ile üç yıl önce çalışmaya başladık. Çalışma izinlerini bakanlıktan aldık, personelimiz oldu. Haftada 3 gün program yaptılar. Daha sonra bu sezon Türkçe ve İngilizce karışık bir parça yaptıklarını söylediler ve bütün yaz boyunca 'Son Kez' parçasını çalıp söylediler. Ben, 'Neden bu parçayı bu kadar söylüyorsunuz' deyip şaka yapıyordum. Başarı sağladıklarını görünce tabii ki hem şok oldum hem de sevindim. Türkçe şarkı ile bu yarışmaya katılmaları bizim için gurur verici. İrlandalılar, Türkleri çok seviyor. Bana göre grup finallere kalıp büyük bir başarı kazanacak" dedi. Kılıç, grup üyelerinin kendisini telefonla arayarak yardım ve desteklerinden dolayı teşekkür ettiklerini söyledi.

Grup finale kalmayı başarırsa İrlanda'yı büyük finalin yapılacağı 18 Mayıs'ta İsveç'in Malmö kentinde temsil edecek.