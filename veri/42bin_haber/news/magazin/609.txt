Müslüm Gürses'ten yoğun bakımda şarkı
Halen yoğun bakımda tedavisi devam eden sanatçı Müslüm Gürses'in, şarkılarını mırıldandığı dinlediği müziğe tempo tutarak eşlik ettiği açıklandı 
 Geçirdiği by-pass ameliyatının ardından yoğun bakımda tedavisi devam eden sanatçı Müslüm Gürses'in solunum desteğine ihtiyacının azaldığı ve sanatçının günün belirli saatlerinde solunum destek cihazı olmadan nefes alabildiği bildirildi.
 
 Gürses'in doktoru Uzman Dr. Deniz Şener, yaptığı yazılı açıklamada, Memorial Şişli Hastanesi'nde 18 Kasım'da by-pass ameliyatı geçiren ve yoğun bakım ünitesinde tedavisine devam edilen Müslüm Gürses'in sağlık durumunun iyiye gittiğini ve hayati fonksiyonlarının önemli ölçüde düzeldiğini belirtti.
 
 Gürses'in ağızdan beslenmesi, konuşması ve verdiği vücut tepkilerinin istenildiği şekilde geliştiğini ve sanatçının solunum destek cihazından kademeli olarak ayrıldığı bilgisini veren Şener, şunları kaydetti: 
 
 ''Hastamızı zaman zaman solunum destek cihazından ayırıyoruz. Bu, servisteki odasına alınması için çok önemli bir gelişme. Müslüm Bey ağızdan besleniyor ve daha çok sulu gıdalar alıyor. Konuşabiliyor ve zaman zaman da özellikle kendi şarkılarını mırıldanıyor. Günün bir bölümünü de oturarak geçiriyor. Eşinin getirdiği ikisi arabesk biri de karışık batı müziklerinden oluşan 3 adet CD vardı. Yoğun Bakım sorumlumuz Dr. Erol Can, ona o sevdiği müzikleri dinletiyor. Müziğe, tempo tutarak eşlik ediyor.'' 
 
 AA