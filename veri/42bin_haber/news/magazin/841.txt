Yine anne olmak istiyor
Antalya'da yılbaşında sahneye çıkan şarkıcı Yeşim Salkım, bir kez daha anne olmak istediğini söyledi 
 Yılbaşını çalışarak geçiren sanatçı Yeşim Salkım, Antalya Ramada Plaza’da sahneye çıktı. Pullu straplez tuvaletiyle göze çarpan Salkım, yaklaşık üç saat kaldığı sahnede en sevilen şarkılarını seslendirdi. Salonu tıklım tıklım dolduran Antalyalılar, Salkım’ın şarkılarıyla coştu. 
 Yeşim Salkım, coşkulu kalabalığa bir ara, "Birazcık yavaşlayalım. Ben yaşlı bir kadınım, sizin hızınıza yetişemiyorum" diye seslenerek espri yaptı. Romantik şarkıların ardından yeniden hareketlenen gecede saatler 24.00’e yaklaşırken heyecan doruğa ulaştı. Konuklar arasında bir çiftin ikiz bebeklerini gören Salkım, çifti ve bebekleri sahneye alarak, hatıra fotoğrafı çektirdi. Bebeklere uzun süre hayranlıkla bakan sanatçı, "Ben bir daha doğuracağım. Yeniden anne olmak istiyorum" dedi. 
 Salkım’ın 22 yaşında Gizem ve 2011’de dünyaya gelen Ada adlı 2 çocuğu bulunuyor.
  