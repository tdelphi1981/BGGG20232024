İncirden sonra börek, İngiltere prensesi Türkiye'den besleniyor!
Bursa'da geçtiğimiz haziran ayında 250 usta ile Cumhuriyetin 100. yılına atfen 2023 metre boyunda 'Barış ve Kardeşlik' böreği yapan börek ustası Hasan Acar, Guinness Rekorlar Kitabı'na girmeyi başardı. Guinness Sertifikası'na kavuşan Acar, hamile olan İngiltere tahtının varisi Prens William´ın eşi Cambridge Düşesi Kate Middleton'a özel ıspanaklı börek gönderdi. Acar, "Prenses Kate, hamile olduğu için özellikle ıspanağı seçtik. Hem kendine hem de bebeğine yararlı olacaktır." dedi.

Bursa'da geçtiğimiz Haziran ayında 250 ustanın katılımıyla tam 39 bin 550 porsiyona denk gelen 2023 metre uzunluğundaki 'Barış ve Kardeşlik' böreğine imza atan börek ustası Hasan Acar, Guinnes Sertifikası'na kavuştu. İngiltere'den gelen belgeye özel bir teşekkür hazırlayan Hasan Acar, İngiltere Düşesi Kate'e özel ıspanaklı börek yaptı. Organik olarak yetiştirilen ıspanaktan yapılan böreği törenle kargoyla İngiltere'ye gönderen Acar, "2023 metrelik Barış ve Kardeşlik böreği Bursa'nın ürünüdür. Ülkemizin 81 ilinden getirilen unla yaptığımız börek, Rekorlar Kitabı'na girdi. Belge elimize ulaştı. Bugün hem bu belgeyi kutluyoruz hem de hamile olan İngiltere Düşesi Kate Middleton'a özel ıspanaklı börek gönderiyoruz. Ispanağı özellikle seçtik. Çünkü ıspanak, Düşes ve bebeği için oldukça yararlı olacaktır. Böreği özel vakumlu bir ambalajla gönderdik. İnşallah afiyetle yerler. Guinness Belgesi için de önümüzdeki aylarda özel bir tören yapacağız." diye konuştu. 

Acar ve ekibi daha sonra Guinness'in ambleminin yer aldığı özel pastayı kesti. Öte yandan İngiltere Düşesi Kate Middleton hamilelik döneminde yaşadığı mide bulantıları için Bursa inciri yemişti.