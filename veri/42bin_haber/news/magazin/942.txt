Muhteşem Yüzyıl'ın 'Şeker Ağa'sı boşandı
Muhteşem Yüzyıl dizisindeki Şeker Ağa rolüyle geniş hayran kitlesine ulaşan tiyatro sanatçısı Yüksel Ünal, 13 yıllık eşinden ayrıldı.
İzmir 10. Aile Mahkemesinde görülen davaya sanatçı Yüksel Ünal (39) ve Ayşegül Ünal (40) katıldı. Anlaşmalı boşanan çiftin 9 yaşındaki oğullarının velayeti anneye verildi.

Mahkeme, çiftin aralarında yaptıkları protokol gereği mahkeme, Yüksel Ünal'ın Ayşegül Ünal ve oğulları için 2 bin 500 lira nafaka ve 30 bin lira da tazminat vermesine hükmetti. Boşanma şekli anlaşmalı olduğu için hakim çifte boşanma gerekçesini sormadı.

Duruşma sonrası İzmir Adliyesi çalışanları ve duruşma sırası bekleyen hayranları, 'Şeker Ağa' ile hatıra fotoğrafı çektirdi.

1974 Almanya doğumlu sanatçı, radyo program yapımcılığı, sunuculuk, seslendirme, reklam ajanslarında metin yazarlığı ve grafikerlik yaptı.

Radyoda program yaptığı dönemde dinleyicisi Ayşegül Ünal'la evlenen Ünal, İzmir'de Tansaş Çocuk Tiyatrosu, Drama Oluşum Sahnesi, Tiyatroevi İzmir'de de oyunlar oynadı.

Amatör topluluklarla da oyunlar oynayan sanatçının 'Yol Arkadaşım' dizisi, kamera deneyimi yaşadığı ilk dizi oldu. Sanatçı Muhteşem Yüzyıl dizisinde canlandırdığı Şeker Ağa rolüyle geniş hayran kitlesine ulaştı.