Alkaya'dan Kırca'ya: 'Tedavi olana kadar...'
Ünlü oyuncu Orhan Alkaya, Levent Kırca'nın geçtiğimiz günlerde tartışma yaratan çıkışını yorumladı: Kırca'nın öfke kontrolü problemi var. Tedavi olana kadar konuşmamayı seçmeli...
Usta tiyatrocu Orhan Alkaya; a Haber'de Şirin Sever'in hazırlayıp sunduğu 'Jurnal'in canlı yayınına telefonla bağlandı. Alkaya programda, Levent Kırca'nın CHP lideri Kemal Kılıçdaroğlu'na yönelik sözlerini ve bazı ünlü sanatçıları vatan haini ilan etmesini değerlendirdi:

SANATÇI HAYATI SAVUNMALI
Sanatçı; korkuya karşı hayatı savunan insandır. Muhalif sanatçı olmanın tarifini ben verecek değilim ama bu kadar basit bir yere çekilip zıttınız olana dönüşmek üzücüdür.

HAFİF VE YAKIŞIKSIZ
Senelerce insanlar bu ülkede 'vatan hainliği' ile suçlandı. Bugün bizim gibi düşünmeyen insanlara bu klişeyle yaklaşmak hafif ve yakışıksız. Daha önce Sayın Kırca'dan aynı şeyin daha kötüsünü duymuştum. Son derece seksist ve cinsiyet ayrımcılığına dayanan sözler sarf etmişti. Böyle muhalefet her iktidarın hayalidir herhalde!

AYRIMLARI YUMUŞATMALIYIZ
Ülkede sert bir kırılma ve ayrıştırma yaşanıyor. Bu süreçte, bu tür sözler sarfeden birilerinin ortaya çıkması, ayrımı keskinleştiriyor. Halbuki biz ayrımları yumuşatmaya çalışıyoruz.



Levent Kırca'nın çok ciddi bir öfke kontrolü problemi var. Bu tedavi edilebilir ve kendisi tedavi olana kadar söz almamayı düşünebilir. Öfke kontrolü problemi olan kişilerin konuşması risklidir ve kendine zarar verir.

DAHA OTURAKLI KONUŞMALI
Senelerce iktidarların klişe haline getirdiği sözü, arkadaşlarınız için sarfediyorsanız bu ayıptır ve çok tehlikelidir. Birilerini hedef haline getiriyorsunuz demektir. Biz bunlara sanatçı olarak defalarca maruz kalmış insanlarız. Levent Kırca'nın yaşı itibariyle daha oturaklı düşünüp konuşması gerekir.

KAHRAMAN OLMAYA GEREK YOK
Sanatçı; yaptığı üretimle insanları etkileyen kişidir. Her insan, kaçınılmaz olarak politiktir. Önemli olan; sahici olmak, çıkarlarınız için olduğunuzdan başka biri gibi davranmamaktır. Kahramanlığa da soyunmamak gerek. Kahramanlığa ihtiyacı olan ülkeye lanet olsun! Sanatçı, kendi duygu dünyasından kahramanlığın çıkıp gitmesini savunmalı. Devletin ürettiği klişeleri bir sanatçı aynen alıp kullanıyorsa, burada bir hata vardır.