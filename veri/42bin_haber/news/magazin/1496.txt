Cem Yılmaz bu kez satrançla güldürdü
Türkiye Satranç Federasyonu tarafından Antalya'nın Kemer İlçesi'nde düzenlenen Küçükler Satranç Şampiyonası'na katılan komedyen Cem Yılmaz, yaptığı şaka ve esprileriyle izleyenleri kahkahaya boğdu. Şampiyonada yarışan çocuklarla satranç oynayan Yılmaz, yoğun ilgiyle karşılaştı.
Türkiye İş Bankası sponsorluğunda Kemer Limak Limra Otel'de düzenlenen Türkiye Küçükler Satranç Şampiyonası, devam ediyor. 27 Ocak'ta başlayan ve 1 Şubat'a dek sürecek şampiyonada 54 il ve KKTC'den 7- 12 yaş arası bin 300 sporcu yarışıyor. Şampiyonanın üçüncü gününe, komedyen Cem Yılmaz damgasını vurdu. Yılmaz, Türkiye İş Bankası Genel Müdürü Adnan Bali ve Türkiye Satranç Federasyonu Başkanı Gülkız Tülay ile birlikte minik sporcuları ziyaret etti. Ziyaret öncesi otelde düzenlenen toplantıda konuşan Türkiye İş Bankası Genel Müdürü Adnan Bali, satrançta sporcu sayısının 30 binlerden, 230 bine yükseldiğine işaret ederek, bu tür etkinliklere destek vermekten duydukları mutluluğu dile getirdi. 

'SATRANÇLA HEP SORUNUM OLDU

Sözlerine 'gülmek yok ama' diye başlayan Cem Yılmaz ise yaptığı esprilerle salondakileri kahkahaya boğdu. Satrançla hep sorunu olduğunu anlatan Yılmaz, şöyle devam etti:

"Hangisi şah, hangisi vezir konusunda ilk uyarıyı almışımdır. Şampiyonaya katılan çocukların bu kadar iyi olacağını tahmin etmiyordum. Eğer bu çocuklar bugün bu durumdaysa, yarın ne olurlar? Özgüvenle çok daha iyi başarılar yapabilirler. Bizden yaşça daha gençlerin bizlerden daha iyi olduklarını görmek gibi bir duygu, yavaş yavaş bende de oluşmaya başladı. 6 aylık bir oğlum var ve şu anda benden daha kötü durumda. Vücut becerisi ve organlarına hakimiyet anlamında, kendisinden şu anda ilerideyim ama 3 ya da 5 seneye kadar beni geçecek. Satranç oynayanlara karşı bir özenme var ve onlardan çok şey öğrenileceğini düşünüyorum."

VASİYET UYGULANDI

Yemekte, İş Bankası Genel Müdürü Adnan Bali'ye, Atatürk'ün manevi kızı Ülkü Adatepe'nin çocuklarının, annelerinin İş Bankası ve CHP'den gereken mirası alamadıkları gerekçesiyle ihtarname çektiği hatırlatıldı. Bu konuda CHP'nin bir açıklaması olduğunu aktaran Bali, "Vasiyette yazılanlar uygulandı" dedi. 

MİNİKLER YILMAZ'I BIRAKMADI

Basın toplantısının ardından Cem Yılmaz, şampiyonadaki 5'inci turunu, ilk hamleyi yaparak başlattı. Minik sporcular ise Yılmaz'a dokunabilmek için birbiriyle yarıştı. Bazı çocuklar da Yılmaz'dan imza almaya çalıştı. Minik sporculara başarılar dileyen Yılmaz, "Ben dersimi çalışıp geleyim, haftaya beraber oynarız" dedi. Bir süre satranç müsabakalarını izleyen Cem Yılmaz ve Adnan Bali, daha sonra Kemer'den ayrıldı.