DAYANABİLDİĞİMİZ KADAR DAYANACAĞIZ
Oyuncu Evrim Solmaz, dizilerin sürelerinin uzun olması nedeniyle oyuncuların ve set işçilerinin çok ağır koşullar altında çalıştıklarını belirtti.
Umutsuz Ev Kadınları dizisinde canlandırdığı Zeliş karakteriyle ününü artıran Evrim Solmaz, Marmaris Belediyesi Kültür ve Sanat Evi bünyesinde faaliyet gösteren Müjdat Gezen Sanat Akademisi'ni ziyaret ederek, oyuncu adaylarında bir araya geldi.
Burada gazetecilerin sorularını yanıtlayan Solmaz, Müjdat Gezen Sanat Merkezi'nde yaklaşık 7 yıldır eğitmenlik yaptığını ve tiyatro bölümünde oyunculuk dersleri verdiğini söyledi.
Solmaz, belediyenin desteğiyle bir okullarının daha açıldığını, Marmaris'e bu mutluluğu paylaşarak öğrencilerle buluşmak için geldiğini kaydetti.
Türkiye'deki dizilerin neredeyse bir sinema filmi uzunluğunda olduğuna işaret eden Solmaz, Dizilerin süreleri uzun olduğu için çok ağır çalışma koşulları var. Sonuçta bir makine olan televizyona iş yetiştiriyorsunuz. İnsan gücünde ortaya çıkacak herhangi bir arızayı affetmiyor ve hemen yeri doldurulmak zorunda. Yayının günü ve saati belli, ne olursa olsun yetişmek zorunda. Şu anda sektörün durumu bu ve biz de bu sektörün çalışanlarıyız. Dayanabildiğimiz kadar dayanmaya çalışıyoruz. Özellikle set işçileri bizden saatlerce önce gelip, saatlerce sonra gidiyor. Onların durumu daha kötü dedi.
Dizilerin bu kadar uzun olmasının izleyicilerin de hoşuna gitmediğini dile getiren Solmaz, dizi sektöründe çalışan herkesin bundan şikayetçi olduğunu ifade etti. Solmaz, Bölümü uzatacağız diye artık sahnelerin ve diyalogların iyice cılkını çıkardılar. Uzun bakışlar, uzun esler, aynı replikler. Bunlar hep o süreyi doldurmak adına yapılıyor. Senaristler ne yapsın? Her hafta onlar da o kadar malzeme ve espri bulmak zorundalar diye konuştu.
Bölümlerin uzun olmasının daha çok televizyonların yayın politikasıyla ilgili olduğuna dikkati çeken Solmaz, ücretler biraz daha düşürülerek, aynı oranda dizilerin sürelerinin de kısaltılabileceğini belirtti.
Dizi oyuncularının özel hayatlarına fazla zaman ayıramadıklarını anlatan Solmaz, fırsat buldukça spor yaptığını vurguladı.
Yaklaşık 12 yıldır savaş sanatlarıyla uğraştığını anlatan Solmaz, 3 yıl kickboks yaptım. 8 yıldır da kungfu yapıyorum. Aynı zamanda eskrima ile ilgileniyorum. Kungfu eğitmenliğimi aldım, eskrimada da eğitmen olmak istiyorum dedi.