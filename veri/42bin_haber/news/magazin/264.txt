Jennifer Lopez İstanbulluları büyüledi
Dance Again' turnesi kapsamında İstanbul'daki ilk konserini Ataköy'deki Aslı Çakır Alptekin Atletizm Salonu'nda veren Lopez, sahne şovları ve şarkılarıyla büyük ilgi gördü.
Dünyaca ünlü Latin şarkıcı Jennifer Lopez, 'Dance Again' turnesi kapsamında İstanbul'daki ilk konserinde hayranlarını büyüledi.

Ünlü popstar, mayıs ayında Panama'da başlayan, Güney Amerika, Kuzey Amerika ve bu ay da Avrupa şehirlerinde devam eden 'Dance Again' turnesi kapsamında, İstanbul'daki ilk konserini Ataköy'deki Aslı Çakır Alptekin Atletizm Salonu'nda verdi. Konser mekanına ikizleriyle gelen Lopez, biletleri günler öncesinden biten konserinde yaklaşık 2 saat sahnede kaldı.



Lazer ve ışık gösterileriyle zenginleştirilen görkemli sahne şovları, kostümleri, dansları ve şarkılarıyla İstanbullular'dan büyük ilgi gören ünlü şarkıcı, konserinde dünya listelerinde uzun süre ilk sırada kalan 'On The Floor' şarkısının yer aldığı 'Love' albümünün yanı sıra, sevilen parçalarını da seslendirdi.

Turne kapsamında İstanbul'da tek konser vermeyi planlayan ve yoğun talep üzerine konser sayısını 3'e çıkaran Jennifer Lopez, 16 ve 17 Kasım'da da Ataşehir'deki Ülker Sports Arena'da sevenleriyle buluşacak. Lopez, böylece ilk kez bir turne kapsamında bir şehirde 3 konser birden vermiş olacak.



Müzik kariyeri boyunca 7 albüm çıkaran Jennifer Lopez'in albüm satışları, 1999 yılındaki parlak çıkışından bu yana dünya çapında 55 milyona ulaştı. 2001 yılında rol aldığı 'The Wedding Planner' filmi ile büyük bir başarı elde eden popstar, aynı yıl 'J. Lo' albümüyle 'Billboard Top 200' listesinde ilk sıraya yerleşmişti.