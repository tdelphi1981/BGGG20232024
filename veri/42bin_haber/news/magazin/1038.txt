Alex De Souza lord, Deniz Seki lady'miş!
Bir şirket, İskoçya'nın Kivancel bölgesinde bir metrekare toprak karşılığında lord ve lady sertifikası veriyor. Türkiye'den de 5 binden fazla kişi bu yolla lady ya da lord oldu. Ünlülerden Alex De Souza ve Deniz Seki de bu listede yer alıyor 
 İskoçya’nın Kivancel bölgesinde bir metrekare toprak karşılığında lord ve lady sertifikası veriliyor. Türkiye’den de 2012’nin Mart ayından beri Alex De Souza ve Deniz Seki’nin de aralarında bulunuğu 5 binden fazla kişi bu yolla lord ve lady unvanı aldı. 
 ŞİRKETİN KURUCUSU BİR TÜRK 
 
 Şirketin kurucusu Fırat Kurtoğlu, AA muhabirine yaptığı açıklamada, dünyadaki en sıradışı hediyeleri Türkiye’ye getirdiğini, hediyeler arasında en çok konuşulanın İskoçya’dan getirtilen yasal lord ve lady unvanı sertifikasının olduğunu bildirdi. Sevgilisine farklı bir hediye almak için araştırma yaparken İngiltere’de bir şirketin İskoçya’nın Kivancel bölgesinde bir metrekare toprak karşılığında lord ve lady sertifikası verildiğini öğrendiğini anlatan Kurtoğlu, bunun üzerine internet sitesi kurduğunu, İngiltere’nin köklü şirketlerinden biriyle anlaşarak şirketin Türkiye distribütörü olduğunu belirtti. 
 Hediyeler arasında Karayiplerde’ki ıssız bir adadan isme düzenlenen 1 metrekarelik yasal arsa tapusu, Manchester United takımının stadından getirtilen sertifikalı çimlerin de bulunduğunu ifade eden Kurtoğlu, bu hediyelerin sınırlı sayıda olduğunu söyledi. 
 Kurtoğlu, şunları söyledi  "2012 Mart’tan beri 5 bin Türk yasal olarak lord ya da lady unvanı aldı. İskoçya kanunlarına göre tarihi Kincavel Bölgesinde büyük veya küçük bir toprağı bulunan herkes, yasalar gereği lord veya lady ünvanı almaya hak kazanıyor. Buna dayanarak İskoçya’da 50 dönüm büyüklüğünde araziye sahip olan uluslararası bir İngiliz şirketi, bu araziyi birer metrekarelik 50 bin parsele ayırarak tüm dünyada satışa sunuyor. Bu bir metrekarelik parsellerden birini alanlar yasalar gereği lord ya da lady olmaya hak kazanıyor. Önce uluslararası sisteme kaydı yapılıyor, ardından da İskoçya’dan kendi adına yasal unvanının sertifikası ve bir metrekarelik arsasının tam koordinatlarını belirten yasal belge gönderiliyor.Tabii arsasının tam konumu da yine kişiye özel bir haritada işaretli bir şekilde belirtiliyor. Eğer olur da bir gün İskoçya’daki topraklarınıza yolunuz düşerse, sertifikanız sayesinde oradaki otellerde ayrıcalıklı olarak da konaklayabiliyorsunuz." 
 
 BEREN SAAT, KENAN DOĞULU DA ALIŞVERİŞ YAPMIŞ
  
 Türkiye’deki birçok ünlünün bu hediyeler için sıraya girdiğini anlatan Kurtoğlu, İskoçya’dan her ülkeye limitli sayılarda gönderilen bu sertifikalardan Türkiye’ye de ayda sadece 500 adet geldiğini bildirdi. Sertifika satıldığı anda sitedeki satışların bir sonraki aya kadar durduğunu dile getiren Kurtoğlu, "Ladyler arasında Deniz Seki de var. Eski Fenerbahçeli oyuncu Alex De Souza da 1 Ocak 2013 itibarıyla lord unvanına sahip olanlardan. Ayrıca Beren Saat, Kenan Doğulu, Tolga Karel siteden diğer alışveriş yapan ünlüler arasında" dedi.
 Sertifikanın satış fiyatının 250 lira olduğuna dikkati çeken Kurtoğlu, işlemlerin ardından 3 gün içerisinde yasal sertifikanın sahiplerine ulaştığını söyledi. 
 AVRUPA'DA KULLANILABİLİYOR
  
 
 Lady ve lord unvanlarının, İngiltere, İskoçya ve diğer Birleşik Krallık ülkeleri olmak üzere, tüm Avrupa Birliği üyesi ülkelerdeki vize başvurularında ayrıcalık sağladığına işaret eden Kurtoğlu, sertifikaların İskoçya Devleti onayıyla verildiği için bu unvanın tüm Avrupa’da kullanabildiğini kaydetti.
  