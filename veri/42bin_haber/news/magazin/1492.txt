Ferdi Özbeğen son yolculuğuna uğurlanıyor
 
 Tedavi gördüğü Okmeydanı Eğitim ve Araştırma Hastanesi'nde önceki gün vefat eden sanatçı Ferdi Özbeğen için ilk tören Cemal Reşit Rey Konferans Salonu'nda düzenlendi. Törende Ferdi Özbeğen’in manevi oğlu Hilmi Özbeğen ile yeğeni Hasan Özbeğen ve sevenleri katıldı. Ferdi Özbeğen’in sahnede yer alan tabutunun yanına piyanosu ve fotoğrafıyla beyaz çiçekler konuldu. 
 MANEVİ OĞLU GÖZYAŞLARINA BOĞULDU
  
 Konuşmalar öncesinde manevi oğlu Hilmi Özbeğen ile yeğeni Hasan Özbeğen tabutun başından bir an olsun ayrılmadı. Manevi oğlu Hilmi Özbeğen zaman zaman gözyaşlarına hakim olamadı. 
 “BİR AĞABEYİMİ KAYBETTİM “ 
 Düzenlenen törende bir konuşma yapan tiyatro oyuncusu Mustafa Alabora, “ Ferdi, her türlü anılabilir. Zekasıyla şarkıcılığıyla piyanistliğiyle hatta Bektaşiliğiyle. Bana göre Bektaşiydi. İki kadim kültürün çocuğuydu. Hayatı boyunca bunu büyük bir nezaketle karşıladı. Annesi Ermeni babası Türk’tü. Onun vefatı Türkiye’nin kardeşliğin dostluğun yeniden canlanmasını sağlar umarım" dedi. Dostu sanatçı Fedon ise, “Ben belki 50 yıllık arkadaşı değilim ama 15 yıllık dostu oldum. Onun müzik kariyeri konusunda ahkam kesecek güçte değilim. Son kitabını aldım adı Şöhret Dediğin. Ama imzalatmaya vaktim olmadı. İşte şöhret dediğin. Ferdi abim şöhreti yaşadı yaşattı eğitti şahsen benimle çok ilgilendi. Ben bir ağabeyimi kaybetti. Burada bulunan her bir dostu bin arkadaşa bedeldir. Mekanı cennet olsun nur içinden yatsın “ diye konuştu. 
 >> HASTAYIM DEMEYİN DOSTLAR KAYBOLUR...
  
 “ANNEMİ KAYBETTİĞİM ZAMAN YANIMDA FERDİ ÖZBEĞEN VARDI “
  
 Ferdi Özbeğen’in hayat hikayesini kaleme alan yazar Ali Rıza Türker ise, “Sözün bittiği yerdeyiz ya da bu dünyadan Ferdi Özbeğen geçti denilebilir ama ben bunları demek istemiyorum. Ferdi Özbeğen ile anlatacak çok şey var nesiller boyunca sürecek gibi önce bir insan önce vefa arayan bir sanatçı ve ekoldü. Bu dünyadan göç gerçeğini erken kestirdiği için kariyeri için yaşadı. Ülkemizde bir kitle sanatçısı olan Ferdi Özbeğen kitap olmuş bir hayatı bana armağan etti “ şeklinde konuştu. Sanatçı Coşkun Sabah ise, “O benim büyük bir dostum oldu. Annemi kaybettiğim zaman annemin tabutunu uçaktan çıkardığım zaman yanımda Ferdi Özbeğen vardı. Çok çok üzüntülüyüm. Hepimizin başı sağ olsun. Çünkü o büyük bir insandı “ dedi. 
 Konuşmaların ardından 72 yaşında ölen Ferdi Özbeğen için saygı geçişi yapıldı. Saygı geçişinin ardından Özbeğen’in cenazesi Levent Camii'ne götürüldü 
 DHA