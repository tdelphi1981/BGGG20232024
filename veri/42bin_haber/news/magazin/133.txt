Fatih Erkoç organlarını bağışladı
BURSA'da özel bir hastanenin 'Organ Bağışı Haftası' nedeniyle düzenlediği etkinliğe katılan Fatih Erkoç, şarkısındaki 'Avuç içi kadar mutluluk yeter' sözlerini, 'Avuç içi kadar karaciğer yeter' diye yorumlayınca hasta ve yakınları tarafından ayakta alkışlandı. Erkoç ektinlikte organlarını bağışladığını söyledi.
Acıbadem Bursa Hastanesi, '3-9 Kasım Organ Bağışı Haftası' nedeniyle, organ nakli bekleyen hastalar, nakil yapılanlar, yakınları ve organ nakli merkezi uzmanlarının da katıldığı bir etkinlik düzenledi. Dünyada ve Türkiye'de en önemli sağlık sorunlarının başında gelen böbrek ve karaciğer hastalıklarının tedavisinde organ bağışının önemine dikkat çekmek amacıyla yapılan etkinliğe besteci ve yorumcu Fatih Erkoç da katıldı. Erkoç, toplantıda verdiği mini konser ile izleyenlere keyifli anlar yaşattı.

Piyano ve flüt eşliğinde söylediği 'Avuç İçi Kadar Mutluluk Yeter' şarkısını, 'Avuç içi kadar karaciğer yeter' diye yorumlayan Erkoç, alkış aldı. Erkoç, duygulu anların yaşandığı etkinlik sonunda, flütünü 7 yaşında karaciğer nakli olan Onur Öza'ya armağan etti.

ERKOÇ DA ORGANLARINI BAĞIŞLADI

Konuralp Başol Konferans Salonu'ndaki etkinlik sonrası organ nakli ile ilgili bir açıklama yapan Fatih Erkoç böyle bir etkinlikle organ nakli konusunun gündeme getirilmesinden dolayı hastane yetkililerine teşekkür ederek, "Bu vesile ile öldükten sonra kullanılabilecek hangi organım varsa onları bağışlıyorum. Günümüzde umutla organ ve karaciğer bekleyen binlerce vatandaşımız var. Organ bağışı sayısı yeterli olmasa da çoğalacağına inanıyorum. Başta biz sanatçılar olmak üzere, bu hastalara ilaç olalım ve organlarımızı bağışlayalım lütfen. Çünkü, bağışlanan sadece organ değil, yepyeni bir hayat" dedi.