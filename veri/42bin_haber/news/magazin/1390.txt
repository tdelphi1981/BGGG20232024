Dizi setinde öyle bir şey oldu ki
 
 atv'nin yeni iddialı dizisi "Tozlu Yollar", şubat ayında seyirciyle buluşacak. Yücel Erten, Selda Alkor, Burcu Kara, Nihat Altınkaya, Sinan Albayrak, Seda Akman, Pamir Pekin, Asena Tuğal, Yıldırım Gücük, Ayçin İnci, Gülşah Şahin, Buse Varol ve Burçin Birben'in kamera karşısına geçtiği dizi, görkemli prodüksiyonuyla dikkat çekiyor. Yapımcı Ahmet Bayram'ın 2 yıldır üzerinde çalıştığı "Tozlu Yollar"ın mekanı Sarıyer sırtlarında bulunan Bilici Çiftliği... 
 
 Geçmişte Kemal Sunal'ın "Sosyete Şaban" başta olmak üzere Fatma Girik, Cüneyt Arkın gibi pek çok Yeşilçam starının yüze yakın filminin çekildiği çiftlik, geçen günlerde yapım şirketine zor anlar yaşattı. Geçen günlerde İstanbul'a yağan aşırı kar nedeniyle oldukça eski olan çiftlik evinin çatısı çöktü. Hasar büyük olunca yapımcı Bayram, İstanbul çekimlerine 10 gün ara vermek zorunda kaldı. Hemen tamir çalışmaları başlatıldı. 
 
 Bu arada ekip Uşak ve Bolu'da geçen sahneleri çekti. İşçilerin yoğun çalışmasıyla çiftlik evi yenilendi ve çekimler yeniden başladı. Kasım ayında başlayan dizinin şu günlerde 4. bölümünü çekiliyor. Yapımcılığını Stil Medya'nın üstlendiği, yönetmenliğini Özer Kızıltan'ın yaptığı dizinin çekimlerine başlandı. Müziklerini Kıraç'ın üstlendiği Tozlu Yollar dizisi 1965 yılında geçiyor. Dizide çiftlikte yaşayan Gündoğan ailesinin en küçüğünden en büyüğüne, iktidarı paylaşamayan hırslı kadınlarının dram dolu mücadelesinin hikâyesi ekrana taşınıyor. Gündoğan ailesi dizide Trakya'ya özgü sıcacık muhacir şivesiyle konuşuyor. Oyuncular rollerinin hakkını verebilmek için şive dersi aldı.