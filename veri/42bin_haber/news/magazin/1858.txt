Haber spikerleri Ece Üner ve Deniz Bayramoğlu, Roma'da evlendi
 
 Türkiye’nin Roma Büyükelçiliği Konsolosluk bölümünde yapılan törende, Ece Üner ile Deniz Bayramoğlu çiftinin nikahını, Büyükelçilik Konsolosluk Şube Şefi Tarık Aşkın kıydı. 
 
 Çiftin nikah şahitliklerini ise Ciner Medya Yönetim Kurulu Başkanı Kenan Tekdağ ile CNN Türk Haber Genel Yayın Yönetmeni Ferhat Boratav yaptı. 
 
 Nikahın ardından kısa bir konuşma yapan Tekdağ, "Biliyorsunuz devlet büyüklerimizin bir tavsiyesi var. En az 3" diyerek, Başbakan Recep Tayyip Erdoğan’ın yeni evli çiftlere yapmış olduğu 3 çocuk tavsiyesini hatırlattı. 
 
 Ece Üner de törende sevdikleriyle olmaktan duyduğu memnuniyeti dile getirirken, "8 Şubat’ta, karda kışta soğukta kalırız diye düşünmüştük. Ama Roma’da güneş hiç olmadığı kadar parlıyor bugün. Evliliğimizde de hep sizlerle beraber oluruz, en kara kışta güneşimiz olsun" dedi. 
 
 Genç çifti, Türkiye’nin Roma Büyükelçisi Hakkı Akil de tebrik ederken, nikah törenine çiftin yakınları ve sevdiklerinden oluşan 40 kişilik bir davetli grubu katıldı. 
 
 AA