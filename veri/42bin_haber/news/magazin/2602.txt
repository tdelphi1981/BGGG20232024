Filiz Akın'la 'Akşama ne pişirsem?'
Güzelliği ve zarafetiyle yıllara meydan okuyan Filiz Akın, Güzelliklere Merhaba, Hayata Merhaba adlı kitaplarının ardından şimdi de bir yemek kitabı hazırlığında.
Akın, Nisan ayı ortalarında raflarda yer alması planlanan kitabı için hummalı bir çalışma içerisinde. İstanbulun en seçkin restoranlarından birinde gerçekleştirilen çekimler tüm hızıyla devam ediyor. Usta oyuncu restoranın ödüllü şefi eşliğinde tüm tariflerini özenle hazırlıyor. Hatta Akın, bununla da yetinmeyip kitapta yer alacak yemek görsellerinin konseptiyle de bizzat ilgileniyor. Usta oyuncu bu kitabı için "Amacımız şık bir yemek kitabı hazırlamak. Bu kitap, misafirlerini şaşırtmak ve misafirlerine değişik bir şeyler sunmak isteyenler ve yemek meraklıları için. Ayrıca "Akşama ne pişirsem?" diyenlere de yardımcı olacak." dedi. Tariflerin ve sunumların tümünün Filiz Akın'a ait olduğu kitap şimdiden büyük merak uyandırdı.