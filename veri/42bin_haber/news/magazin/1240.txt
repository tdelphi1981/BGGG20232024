'Zeliş' Marmaris'te
KANAL D'de yayınlanan 'Umutsuz Ev Kadınları' adlı dizide 'Zeliş' rolünü oynayan Evrim Solmaz, Marmaris Belediyesi Kültür ve Sanat Evi'nde kurs gören öğrencilerle biraraya geldi. Solmaz, "İzleyiciler, dizileri uzatacağız diye yapılanlardan rahatsız. Dizilerin gereksiz uzatılması önlenmeli" dedi.
Marmaris Belediyesi Kültür ve Sanat Evi içindeki Müjdat Gezen Sanat Merkezi'nde öğrencilere oyunculuk dersi vermek için gelen Evrim Solmaz, hem oyunculuğu hem de eğitmenliği hakkında açıklamalarda bulundu. Müjdat Gezen Sanat Merkezi'nde 7 yıldır eğitmen olarak görev yaptığını belirten Evrim Solmaz şunları söyledi: "İstanbul ve İzmir'den sonra Marmaris'te de sanat merkezi açıldı. Artık Marmaris'e de geleceğim. Benim eğitmenlikteki amacım öğrencilerime televizyon oyunculuğu değil, oyunculuk öğretmeye çalışmak. Sokak, sinema, tiyatro ve her alanda oyunculuğu öğrenmeliler. Dizi çekiminden fırsat buldukça sanat merkezlerinde oluyorum." 

Televizyon dizilerinin gereksiz yere uzatılmasını da eleştiren Solmaz, "İzleyiciler, dizileri uzatacağız diye yapılanlardan rahatsız. Dizilerin gereksiz uzatılması önlenmeli" diye konuştu.

Marmaris Belediye Başkanı CHP'li Ali Acar'ın Danışmanı ve Halkla İlişliler Koordinatörü Sedat Kirt, sanatçıya çeşitli hediyeler vererek teşekkür etti.