İzmir Avrupa Caz Festivali, 20. kez kapılarını açacak
İzmir'in uluslararası alanda adını en fazla duyuran etkinlikleri arasında yer alan 'İzmir-Avrupa Caz Festivali', 20. kez kapılarını açmaya hazırlanıyor.
 İzmir Kültür Sanat ve Eğitim Vakfı (İKSEV) tarafından düzenlenen festival, bu yıl 4-20 Mart günlerinde caz müziğinin birbirinden ünlü isimlerini dinleyiciyle, caza meraklı genç müzisyenleri ise düzenlenen atölye çalışmaları aracılığıyla ustalarla buluşturacak.
 
Festival kapsamında Ahmed Adnan Saygun Sanat Merkezi'nde on konser verilecek, iki sergi ile iki seminere ek olarak, Akademi İKSEV binasında çok sayıda atölye çalışması yapılacak. Festival, 4 Mart Pazartesi akşamı 'Kerem Görsev Therapy Project ve Festival Yaylıları' konseriyle başlayacak. Açılış konserinde Görsev'e efsanevi saksafoncu Ernie Watts, basçı Kağan Yıldız, davulcu Ferit Odman ve Avrupa cazının yıldız isimlerinden şef Alan Broadbent yönetiminde otuz bir sanatçıdan oluşan Festival Yaylıları eşlik edecek.

Sanatseverler, festival boyunca caz listelerinde uzun süre yer alan "True" albümüyle gündemde olan Yuri Honing Akustik Kuartet'i, Avusturya geleneksel müziğini farklı müzik türleriyle yorumlayan David Helbock Trio'yu, Kolombiya doğumlu arpist Edmar Castaneda ve arkadaşlarını, Marcin Wasilewski Pablo Held Trio'yu, saksafon ustası François Cornelup'u dinleme olanağını bulacaklar.

20. İzmir Avrupa Caz Festivali, 20 Mart Çarşamba akşamı İtalyan cazının özgün sesi Mauro Grossi Quintet konseri ile kapanacak. İzmir İtalya Konsolosluğu işbirliği ile düzenlenen kapanış konserinde, caz dünyasının en iyileriyle yapılmış otuzdan fazla kaydın sahibi piyanist Mauro Grossi'ye vokalist Claudia Tellini, klarnet, basklarnet ve alto saksafonda Nico Gori, basçı Ares Tavolazzi ile İtalya'nın en yetenekli ve deneyimli caz davulcusu kabul edilen Walter Paoli eşlik edecek.