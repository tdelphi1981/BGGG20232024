Haluk Levent yargıç önünde
İZMİR'de, 'Çıkar amaçlı silahlı suç örgütünü kurmak ve yönetmek, yağma, tehdit, kasten yaralama, hürriyetinden yoksun kılma, dolandırıcılık, ihaleye fesat karıştırma, tefecilik ve örgüte bilerek yardım etmek' suçlamasıyla 11'i tutuklu 51 sanık hakkında açılan davada tutuksuz yargılanan şarkıcı Haluk Levent de ifade verdi. Levent, "Ben iyi bir ses sanatçısı olabilirim ama iyi bir yönetici hiçbir zaman olamadım. Kimsenin burnunun kanamasını bile istemeyen bir insanım. Bu durum benim siyasi ve toplumsal üslubuma da son derece aykırı. Çete üyesi olarak burada bulunmaktan çok tatsızım" dedi.
Piyasada çeşitli kişilere borçları bulunan işadamlarının kendilerini tehdit eden bir grubun zorla tahsilat yaptığına yönelik şikayetleri üzerine, İzmir Emniyet Müdürlüğü Kaçakçılık ve Organize Suçlarla Mücadele Şubesi ekipleri 2008 yılında çalışma başlattı. Elebaşılığını M.K.'nin yaptığı çeteye, 29 Kasım 2011'de eş zamanlı operasyon düzenlendi. İzmir, İstanbul ve Bursa'da yapılan operasyonlarda, aralarında dizi oyuncusu Erkan Petekkaya, organizatör Ahmet San ve lider konumundaki M.K.'nin de bulunduğu 51 kişi gözaltına alındı. Petekkaya ve Ahmet San'ın da aralarında bulunduğu 12 kişi, ifadeleri alındıktan sonra serbest bırakıldı. Haluk Levent de Kıbrıs'ta gözaltına alınıp İzmir'e getirildi ve ifade verdikten sonra serbest kaldı.

11'i tutuklu 51 sanık ile 48 mağdur ve 9 müştekisi bulunan dava 12 Ağır Ceza Mahkemesi'nde görülmeye başlandı. Savcı, tutuklu yargılanan çete lideri M.K.'ya 566 yıl, sanatçı Haluk Levent'e 21, organizatör Ahmet San'a ise 20 yıl hapis cezası istedi.

İFADESİ GÖRÜNTÜLÜ ALINDI

İfadelerin görüntülü sistemle kaydedildiği duruşmaya, tutuklu sanıklar, bir kısım tutuksuz sanık ve avukatları katıldı. Duruşmaya avukatı Bilge Özer'le gelen tutuksuz sanık Haluk Levent, çete lideri olduğu iddiasıyla yargılanan M.K. İle 10 yıldır dostluk ilişkisinin olduğunu, ailece görüştüğünü, ekonomik açıdan da ilişkisinin bulunduğunu, bazı borçlarına kefil olup ödediğini söyledi. M.K'nin 'adamı' olduğu yönündeki iddiaları kabul etmediğini, 35 tefeciyle ilişkisinin olduğunu, bu konuda M.K. ile birlikte mücadele ettiğini, üç kez borcunu tefecilere ödeyemediği için cezaevine girdiğini anlatan Levent, "Aramızdaki ilişkide aile gibiydik. Eğer benim ekonomimi kontrol etmiş olsaydı başıma bu olayların hiçbirisi gelmezdi. Daha kontrollü bir ekonomik yapım olurdu. Ben iyi bir ses sanatçısı olabilirim ama iyi bir yönetici hiçbir zaman olamadım. Çetelerle ilgili yapılan uygulamaları ve mücadeleleri defalarca kez şarkılarımda, makalelerimde ve yazılarımda dile getirdim" diye konuştu.