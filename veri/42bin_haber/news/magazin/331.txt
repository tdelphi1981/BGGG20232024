İhtiyarlar Polat'ın biletini kesti
'Kurtlar Vadisi Pusu'nun dün akşam ekrana gelen 171'inci bölümünde, İhtiyarlar Polat Alemdar'ın infaz emrini verdi 
 Özgür Yusuf CEVAHİR - POSTA İNTERNET 
 
 Şu ana kadar birçok televizyon kanalında gösterilen, son olarak da atv'de yayınlanmaya devam eden efsane dizi 'Kurtlar Vadisi Pusu'nun dün ekrana gelen 171'inci bölümünde büyük heyecan vardı. 
 
 ARTIK İNANDI: BAŞKAN SUÇSUZ
 
 En yakın dostu, silah arkadaşı Memati'nin katilini bulmak için olmadık maceralara atılan Polat, geçtiğimiz bölümde İhtiyarlar Heyeti Başkanı'nı kaçırmıştı. Memati'nin ölümünde parmağı olduğunu düşündüğü Başkan'a yaptığı ilaçlı yalan testinde onun suçsuz olduğunu anlayan Alemdar, sorgu sırasında kalp krizi de geçiren Başkan'ı kaçırdığı için konsey üyelerince ölüm cezasına çarptırıldı. 
 
 İNTİHAR GİBİ SURİYE GÖREVİ
 
 Kalbine stent takılan Başkan'ın, hasta yatağından kalkıp tekrar seçildiği konseye getirilen Polat'a ölüm cezası yüzüne karşı açıklanınca Polat hakkındaki her karara razı olacağını söyledi. Bunun üzerine Başkan, "Madem hayatın boyunca devlet uğruna çalıştın, ölürken de devlet için öleceğin bir fırsat sunuyorum sana. Suriye'ye gidip, Esad'ın muhaliflere kan kusturan milis komutanını öldüreceksin" dedi. 
 
 HERKESLE HELALLEŞTİ 
 
 Ölüm kuyusuna atılmakla eşdeğer olan bu görevi kabul eden Polat, Cahit ve Abdülhey dahil bütün yakınlarıyla vedalaşıp, Özgür Suriye Ordusu'na moral verecek bu suikastı yapmak üzere Suriye'ye gitti. 
 
 GERİDE KALANLARA KİMLER ÇÖKECEK?
 
 Geride kalanların üzerine hangi güçler çökecek, Polat başarılı olabilecek mi?... Bütün bu soruların yanıtlarını önümüzdeki bölümlerde göreceğiz 