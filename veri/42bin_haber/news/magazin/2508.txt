İbo'nun o iddiasına yanıt
Müslüm Gürses'in bir hafta önce öldüğü yönünde ortaya atılan iddialara ilişkin sanatçının menajeri Nevzat Takmaz yazılı bir açıklama yaptı.
 Takmaz, "Bir hafta önce öldüğü söyleniyor. Ancak Abimi bu sabah bütün müdahalelere rağmen saat 08.30'da kaybettik. Kim ne derse desin olayları Muhterem Hanım ve ben beraber yaşadık." dedi. 
"Nevzat Takmaz Müslüm Gürses'in menajeri" imzalı yazılı açıklamada şu ifadelere yer verildi: "Yaklaşık 4 aydır hastanede Müslüm Abimin yanındayım. Başta hastane sahibi Turgut Aydın Bey'e, tüm hastane çalışanlarına, yoğun bakım personeline emekleri için ayrı ayrı teşekkür ediyorum. Sayın Prof. Dr. Bingür Sönmez Hoca'dan, Dr. Deniz Şener Bey'den Allah razı olsun. Bütün imkanlarını abim için seferber ettiler. 4 aydır abimin yanında oldular ben de onlarla beraber bu olayları bizzat yaşadım. 
Son bir haftadır abimin durumu çok kritik olmasına rağmen umudumuzu yitirmedik. Ellerinden gelen tüm imkanları sağ olsunlar sundular. Eğer abim başka bir hastanede olsaydı belki de 1 ay, 1.5 ay önce kaybetmiştik. Tedavisinin yaklaşık 1 trilyon lira tuttuğunu da biliyorum. Ancak Turgut Bey, abimin hastanesinde misafir olduğunu söyledi. Allah ondan razı olsun. Ona çok teşekkür ediyorum. Suni akciğer cihazını getirterek, onun hayatta kalması için ne gerekiyorsa yaptı. Hatta, cihazın yedeğini de getirerek onun tedavisi için bekletti. Her şey için çok teşekkür ediyorum. 
Bir hafta öncesine kadar umudum çoktu. Ancak son bir haftadır durumunun çok kritik olduğunu ve onu her an kaybedebileceğimizi biliyordum. Çünkü her şeyi ben başından beri burada; gerek yoğun bakımda, gerekse hocalarımızla birlikte takip ettik. 
Bir hafta önce öldüğü söyleniyor. Ama bu sabah bütün müdahalelere rağmen sabah 08.30'da abimi kaybettik. Kim ne derse desin olayları ben yaşadım, kimse yanımda değildi. Yalnız Muhterem Hanım ve ben bu olayları beraber yaşadık. Herkesin elinden geleni yaptığına inanıyorum." 
 
 
  
  

  
  
  
  
  
  
  

 