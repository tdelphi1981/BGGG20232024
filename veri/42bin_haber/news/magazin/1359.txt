Tarkan'dan iddialara yalanlama
Şarkıcı Tarkan Tevetoğlu'nun avukatı Yunus Egemenoğlu, 'Müvekkilimize çöp toplattırılacağı gibi gülünç haberler yapılmıştır. Cumhuriyet savcısının mütalaasında müvekkilimiz ile ilgili talep ettiği istem; sadece tedbir hükmüdür. Müvekkilimiz, hukuka olan saygısı ve güveni sebebiyle yaklaşık 3 senedir devam eden yargılama esnasında hiç konuşmamış, hiç yorumda bulunmamıştır. Aynı özen ve saygıyı basından da beklemekteyiz' görüşünü aktardı.
Tarkan Tevetoğlu'nun avukatı Yunus Egemenoğlu, yaptığı yazılı açıklamada, müvekkilinin yargılandığı dava dosyası ile ilgili, hukuka ve gerçeğe uygun olmayan haberler yayınlandığını kaydetti.

Davada ve yargılamanın 23 Ocak'taki duruşmasında Cumhuriyet savcısının verdiği mütalaada, müvekkilinin kokain kullandığı ve uyuşturucu madde temini iddiaları ile hapis cezası istemi yer almadığını belirten Egemenoğlu, açıklamasında şu görüşlere yer verdi:

'Buna ragmen medyada yer alan gerçeklerle bağdaşmayan bazı haberlerle müvekkilimizin imaj ve itibarının zedelenmeye çalışıldığını görmekteyiz. Bilgi kirliliğini önlemek ve yanlış yönlendirmeyi engellemek için tekrar tekrar belirtmek isteriz ki; ne dava açılırken ne de Cumhuriyet savcısının mütalaasında, müvekkilimizin kokain kullandığına yönelik veya uyuşturucu madde teminine yönelik bir iddia vardır. Müvekkilimiz ilgili olarak; dava açılma aşamasında da mütalaa aşamasında da herhangi bir hapis cezasına hükmedilmesi gibi bir istem veya uyuşturucu madde temini iddiası söz konusu değildir. Tüm bunlara rağmen bu yönde yapılan haberler, daha da ileriye götürülmüş ve müvekkilimize çöp toplattırılacağı gibi gülünç haberler yapılmıştır. Cumhuriyet savcısının mütalaasında müvekkilimiz ile ilgili talep ettiği istem; sadece tedbir hükmüdür. Müvekkilimiz hukuka olan saygısı, hukuka olan güveni sebebi ile yaklaşık 3 senedir devam eden yargılama esnasında hiç konuşmamış, hiç yorumda bulunmamıştır. Müvekkilimiz kuşkusuz, hukuka olan saygısını ve inancını aynı kararlılıkta devam ettirecektir. Aynı özen ve saygıyı basından da beklemekteyiz.'

Açıklamada görüşlerine yer verilen Tarkan Tevetoğlu da davanın 23 Ocak'taki duruşmasında, savcının mütalaa verdiğini hatırlatarak, 'Yasal süreçler ile ilgili aşamalar konusunda avukatlarım sizleri bilgilendiriyor olacak. Tüm dava süreci boyunca hukuka ve adalete uygun davrandım. Henüz sonuçlanmamış ve yargılaması devam eden bir dosya ile ilgili gerçek olmayan haberlerin yayınlanması beni de sevenlerimi de üzmektedir. Bu konuda tüm medya mensuplarının özenini rica ederim' ifadesini kullandı.