Halil Ergün: 'AK Parti'ye oy verdim'
Daha önce bir kez SHP'den, bir kez de CHP'den Beyoğlu belediye başkan adayı olan usta oyuncu Halil Ergün, AK Parti'ye oy verdiğini açıklayınca sosyal medyada en çok konuşulan isimler arasına girdi. 
 Habertürk'te Balçiçek İlter'in hazırladığı 'Memleket Hali' programında, Başbakan Erdoğan'ın Muhteşem Yüzyıl dizisi ile ilgili eleştirisi tartışıldı.
 
 Dizinin danışmanı Latife Tekin, Halil Ergün, Kutlu Ataman ve Yasemin Mori'nin konuk olarak katıldığı canlı yayına, Halil Ergün’ün sözleri damgasını vurdu.
 
 Halil Ergün’ün, "Başbakan'ı seviyorum ve geçen seçimde oyumu AKP’ye verdim" sözleri sosyal medyada geniş yankı buldu. 
 
 1994 yerel seçimlerinde SHP adına Beyoğlu'ndan, 1999 yerel seçimlerinde de yine Beyoğlu'ndan CHP adına başkan adayı olan Halil Ergün'ün bu sözü, şaşkınlık yarattı.
 
 Başbakan Erdoğan'ın dizi ile ilgili çıkışının doğru olmadığını, yasakçı zihniyete karşı olduğunu söyleyen Ergün, söz konusu konuşmayı kalabalık bir kadın grubunun dinlediğine ancak bu sözleri alkışlamadıklarına dikkat çekti.
 
 Programda Kutluğ Ataman’ın da "Türkiye’de politika yapan tek parti AKP’dir" sözlerine Latife Tekin tepki gösterek BDP’nin de politika üreten bir parti olduğunu söyledi.