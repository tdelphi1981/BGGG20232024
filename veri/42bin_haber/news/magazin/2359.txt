En büyük ödülü Obama verdi
85. Oscar töreninde en iyi film dalındaki ödülü, ABD Başkanı Obama'nın eşi Michelle Obama verdi.
ABD'NİN Los Angeles kentindeki Dolby Tiyatrosu'nda 85. Oscar ödül töreninde bir ilk yaşandı. Oscar gecesi, en iyi film dalında ödülün sahibi Argo'yu ABD Başkanı Barack Obama'nın eşi Michelle Obama açıkladı. 4 bin 800 kilometre uzaklıktaki Beyaz Saray'dan Dolby Tiyatrosu'na canlı yayınla bağlanan Michelle Obama, gümüş bir kostümle milyonların karşısına çıktı. En iyi film dalında ödül vermeden önce kısa bir konuşma yapan Bayan Obama, "Bu yıl ödüle aday gösterilen filmler bizi güldürdü, ağlattı ve hepimizi birbirimize biraz daha yaklaştırdı" dedi. Bazı yorumcular, en iyi film ödülünü Michelle Obama'nın vermesiyle Oscar'ın biraz daha politikleştiğini belirtiyor. Ancak büyük ödülün hangi filme verileceğine Beyaz Saray'ın bir etkisinin olmadığıni savunuyor.