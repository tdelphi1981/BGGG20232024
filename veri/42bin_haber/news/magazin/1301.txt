Üniversiteliler Hadise ile coştu
Türkiye'nin en önemli kış turizm merkezlerinden Uludağ, üniversite öğrencileri için düzenlenen Winterfest ve Whitefest etkinlikleriyle doldu taştı. Festivaller kapsamında sahneye çıkan Hadise, Serdar Ortaç, Murat Dalkılıç ve Fatih Ürek, zirvede tatil yapan öğrencileri coşturdu.
'Winterfest 2013', festivali, Pop Müziği şarkıcısı Hadise konseri ile devam etti. Grand Yazıcı Otel'de 1200 üniversiteli ile buluşan Hadise, Türkçe ve İngilizce şarkılar söylerken 4 dansçı kendisine eşlik etti. Koruma görevlileri, mini elbiseyle sahneye çıkan Hadise'yi yakından görmek isteyen hayranlarını engellemede, zaman zaman zorlandı. Hadise'nin konseri 2 saat sürdü.

WhiteFest'in bu yıl ki önemli diğer yıldızları ise, Serdar Ortaç, Murat Dalkılıç ve Fatih Ürek oldu. 

Uludağ'a evlilik hazırlığı yaptığı sevgilisi Cloe Loughnan ile birlikte gelen Ortaç hayranlarıyla Karinna Otel'da buluştu. Sahneye özel bir repertuarla çıkan Serdar Ortaç, hem coştu, hem de çoşturdu. Murat Dalkılıç ise, aynı saatlerde 'Biber' isimli eğlence yerinde konser verdi. Dalkılıç, kendisini açık havada dinlemeye gelen üniversiteli gençlerle birlikte karlar üzerinde konser verdi. Aynı festival kapsamında konser veren Fatih Ürek ise 'Hadi Hadi' şarkısıyla sevenlerini coşturdu.