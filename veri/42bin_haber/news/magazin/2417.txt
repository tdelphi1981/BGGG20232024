Türkan Şoray albüm yapacak
'Sinemam ve Ben' kitabıyla gündeme oturan Türkan Şoray'ın şimdiki hedefi ise albüm yapmak.
Sanatçı Türkan Şoray, kendi sesinden albüm yapmak istediğini söyledi.

Şoray'ın 'Sinemam ve Ben' adlı kitabı için Tekirdağ'daki bir alışveriş merkezinde imza günü düzenlendi.
İmza gününe Şoray'ın hayranları büyük ilgi gösterdi, alışveriş merkezinde uzun kuyruklar oluştu.
Kitap imzalatan hayranlarıyla sohbet edip fotoğraf çektiren Şoray, ardından hayranlarının sorularını yanıtladı.

Sultan'ın albüm hazırlığı
Türkan Şoray, imza günü sırasında AA muhabirine yaptığı açıklamada, kendisini sevenlere bir albüm yapmak istediğini belirterek, henüz tam bir karar vermediğini söyledi.
Şoray, 'Beni sevenlere hatıra olarak bir tek albüm çıkarıp çıkarmama kararı arasında kaldım. Biraz düşündükten sonra sadece kendi sesimden bir albüm yapmayı uygun buldum ancak 'durup dururken neden albüm yaptı?' derler diye korkuyorum. O yüzden tam karar veremedim. Ama gittiğim yerlerde tüm vatandaşlar albüm çıkarmam yönünde görüş belirtiyor' diye konuştu.