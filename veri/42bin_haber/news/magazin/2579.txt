Evimde ödülleri koyacak yer yok ama...
Karadeniz Teknik Üniversitesi (KTÜ) İşletme ve Ekonomi Kulübü'nün ev sahipliğini yaptığı 4. Medyatik Ödül Gecesi, sanat, müzik ve spor dünyasının tanınan isimlerinin katılımıyla gerçekleştirildi.
KTÜ Atatürk Kültür Merkezi'nde düzenlenen geceye, sinema sanatçısı Kadir İnanır, tiyatro sanatçısı Haldun Dormen, yönetmen Hasan Tolga Pulat, rock müzik sanatçısı Hayko Cepkin, oyuncular Gupse Özay, Fulya Zenginer, Tanse Öngel, Trabzonspor futbolcusu Tolga Zengin, 1461 Trabzon Teknik Direktörü Mustafa Reşit Akçay ile çok sayıda davetli ve öğrenci katıldı. 
GECEDEN FOTOĞRAFLAR     
Üniversite öğrencilerinin oylarıyla 32 kategoride yapılan oylama sonucunda tiyatronun duayeni Haldun Dormen, Yeşilçam'ın unutulmaz erkek oyuncusu Kadir İnanır, en iyi rock sanatçısı Hayko Cepkin, en beğenilen dizi Benim İçin Üzülme, en iyi kadın oyuncu Gupse Özay, en iyi futbolcu Tolga Zengin, en iyi teknik direktör ise Mustafa Reşit Akçay seçildi. 
Dans ve müzik gösterilerinin ardından ödülünü almak için sahneye çıkan sinema sanatçısı Kadir İnanır'ın, öğrencilerin sevgi gösterileri karşısında duygulu anlar yaşadığı görüldü.    
Babasının memleketinde bulunmaktan mutluluk duyduğunu belirten İnanır, şöyle devam etti:        
75 milyon insanın yaşadığı bu cennet vatanın çok sevilen bir sanatçısıyım. Bu saygı ve sevgiye layık olmak için yıllardır durmadan, yorulmadan ve hiç ödün vermeden çalışıyorum. Böylesine anlamlı ve güzel ödülleri evimde koyacak yer yok. Ama inanın bunun yeri çok ayrı. Çünkü Karadeniz Teknik Üniversitesi benim yıllardır biriktirdiğim bilgilere göre Türkiye'nin dört bir yanından gençleri bağrına basıyor, oradan bütün Türkiye'ye dağıtıyor. Onun için bu ödül çok değerli. Kendimin ve bu ülkemin geleceğini sizin namuslu ve şerefli tertemiz ellerinde görüyorum. Siz bu ülkenin aydınlık geleceğin garantisisiniz. 
En iyi rock sanatçısı seçilen ve davetlilerin ısrarı üzerine bir şarkısını seslendiren Hayko Cepkin ise 2005 yılından bu yana severek yaptığı işinden her zaman keyif aldığını ifade ederek, 2005 yılında albümü çıkarttığım zaman her şeyin çok iyi gideceğine dair aklımda fikirler vardı. Hep pozitif düşündüm ve sevdiğim şeyin arkasında durdum. Sevilemezsin dediler sevildik, tipin garip olur dediler evet tepkisini de aldık ama işin dışarda değil içeride olduğunu anlattık. Birçok şeye sözel olarak cevap vermedik çünkü bizim cevap vermemize gerek kalmadı diye konuştu. 
Yılın en beğenilen dizisi seçilen Benim İçin Üzülmenin başrol oyuncularından Fulya Zenginer de ödüle layık görülmelerinden dolayı mutluluk duyduklarını belirterek, Öncelikle Karadeniz insanına çok teşekkür ederim. 8 aydır Trabzon, Rize ve Artvin'deyiz. İlk defa ailemden ayrılıyorum ama hiç yabancılık çekmedim. Herkes amcam ve teyzem oldu adeta evimde gibiyim dedi.    