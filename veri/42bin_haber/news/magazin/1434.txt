Özbeğen'in doktorundan ilk açıklama!
 
 Okmeydanı Eğitim ve Araştırma Hastanesi’ndeki tedavisi süren Sanatçı Ferdi Özbeğen’in sağlık durumuyla ilgili basın toplantısı düzenlendi. 
 oplantıya, hastane yöneticisi Doç. Dr. Fetin Rüştü Yıldız ile Anestezi ve Reanimasyon Servisi Sorumlusu Doç. Dr. Ülkü Aygen Türkmen katıldı. Doç. Dr. Yıldız, Özbeğen’in dün öğle saatlerinde solunum yetmezliği nedeniyle acil servis birimine başvurduğunu söyledi. 
 Yıldız, Özbeğen’in mekanik solunum cihazına bağlı olarak tedavisinin sürdüğünü belirterek "Hayati tehlikesi şu an itibariyle devam ediyor. Ümit ediyoruz ki yaptığımız tıbbi tedaviler en kısa sürede sonuç verir. Kısa bir zaman dilimi içinde hastanemizden sağlığına kavuşmuş olarak onu taburcu ederiz" diye konuştu. 
 ÖZBEĞEN'İN ŞUURU AÇIK
  
 Gazetecilerin sorularını da yanıtlayan Türkmen, Özbeğen’in mevcut sağlık durumunun yüzde yüz olarak eski hastalığa bağlı olduğunu söyleyemeyeceklerini ifade etti. 
 Özbeğen’in şuurunun açık olmasına rağmen çevresiyle iletişim kuramadığını belirten Türkmen "Ümit ediyoruz ki araya giren enfeksiyon nedeniyle genel durumu kötüleşmiştir. Enfeksiyonu toparlayınca tekrar eski haline kavuşabilmesi bütün temennimizdir" şeklinde konuştu. 
 Türkmen, Özbeğen’in tedavi takviminin net olarak öngörülemeyeceğini ifade ederek, parametreleri normale dönene kadar sanatçının uyutulmasına devam edileceğini ifade etti. 
 AA