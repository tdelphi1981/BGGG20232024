Yurt dışına mı kaçtı?
Oyuncu Gamze Özçelik'e tecavüz ettiği iddiasıyla yapılan yargılamada hakkında verilen hapis cezaları Yargıtay tarafından bozulan ve yakalanması kararı çıkarılan eski milli basketbolcu Gökhan Demirkol'un yargılanmasına devam edildi.
Antalya 3. Ağır Ceza Mahkemesi'nde görülen duruşmaya, Gamze Özçelik'in avukatları Makbule Tanış ve Fatih Volkan ile Gökhan Demirkol'un avukatı Rıdvan Yıldız katıldı. Hakkında yakalama kararı çıkartılan Gökhan Demirkol ise duruşmada bulunmadı.

Duruşmada Avukat Makbule Tanış, sanık Demirkol'un, Kadıköy 1. Asliye Ceza Mahkemesi tarafından başka bir konudan üç yıl hapis cezası bulunduğunu ve bu cezanın kesinleştiğini, bu nedenle yurt dışına kaçtığı yönünde bilgi edindiklerini söyledi. Tanış, sanığın yurtdışında yakalanması amacıyla Emniyet Genel Müdürlüğü'ne müzekkere yazılıp, Interpol tarafından arama bülteni çıkarılmasını talep etti.

Demirkol'un avukatı Rıdvan Yıldız ise Demirkol'un hakkında yurt dışına çıkış yasağı olduğu hatırlattı. Demirkol'un yurt dışına çıkma şansı olmadığını savunan Yıldız, yurt dışında aranması talebini kabul etmediklerini dile getirdi.

Mahkeme heyeti, sanık hakkında çıkarılan yakalama emrinin infazının beklenmesine, yakalama emrinin çıkarılış tarihi itibariyle sanık hakkında yurt dışında yakalanmasına yönelik bülten çıkartılması talebi konusunda daha sonra karar verilmesine, sanığın savunması alındıktan sonra Yargıtay bozma ilamına uyulup uyulmaması hususunda karar verilmesine ve bu nedenlerle davanın ertelenmesine karar verdi.

-Davanın geçmişi-

Oyuncu Gamze Özçelik'e 1 Temmuz 2004 tarihinde Kemer'deki bir otel odasında tecavüz ettiği iddiasıyla Antalya 3. Ağır Ceza Mahkemesi'nde yargılanan Gökhan Demirkol, 25 Aralık 2006'da 5 yıl 10 ay hapis cezasına çarptırılmış, 30 Kasım 2005 tarihinde tutuklanmış ve 8 ay 10 gün cezaevinde kaldıktan sonra tutuksuz yargılanmak üzere serbest bırakılmıştı.

Karar, 9 Haziran 2008 tarihinde Yargıtay 5. Ceza Dairesi'nin oy birliğiyle bozulmuş, Yargıtay'ın bozma kararı üzerine yeniden yargılama süreci başlatılmıştı.