Aref: İllüzyon aşkta çok işe yarar!
'Yetenek Sizsiniz Türkiye' yarışmasıyla yıldızı parlayan İran asıllı genç illüzyonist Aref, geçtiğimiz günlerde Türk vatandaşlığınageçti. 'İlk bakışta ürperti yaratması' dışında O'nu anlatacak özel bir tanımım yok. Çünkü Aref herkesin üstünde farklı bir iz bırakabiliyor. En iyisi kendisini, 'dikkatli ve tasarruflu' seçtiği kelimelerle tanımak... 
 MESUT YAR İLE BURADA LAF ÇOK
  
 myar@posta.com.tr
  
 twitter.com/mesutyar
  
 - Aref gerçek adın mı? Manası ne?
  
 Evet, her şeyi bilen adam; Arif anlamına geliyor. 
 - Bu illüzyon işlerine nasıl merak sardın?
  
 11 yaşımdan beri meraklıydım. Amcamın yaptığı birkaç minik numara başlangıç oldu. İlk zamanlar aile içi şovdu sonra tüm yakınlarımın desteklediği bir işe dönüştü. 
 - Neden Türkiye’yi seçtin kendini göstermek için?
  
 Aslında okumak için Türkiye’yi seçtim. Okulda arkadaşlar arasında yaptığım gösteriler popüler olunca Yetenek Sizsiniz yolu açıldı. Sonrası malum, geniş bir kitleye çok hızlı ulaştım. 
 - Geçtiğimiz hafta Türk vatandaşlığına geçtin, özel bir nedeni var mı?
  
 Sanatçı statüsünde olduğum için Türk vatandaşı olabildim. Artık hem İran hem de Türk vatandaşıyım. 
 - ODTÜ’deki eğitimini yarıda bıraktın. Diplomayı da illüzyonla alman mümkün mü? 
  
 Öğrenciliğimi dondurdum, devam edeceğim. Üniversite diploması almak için illüzyona gerek yok. Biraz çalışmak kafi. 
 - Yaptığına şov diyoruz ama riski var mı? 
  
 Son yaptığım 2 gösteri (Adam Asmaca) risk dolu iki gösteri. Ama daha önce üzerinde çok çalıştığım için risk yüzdesi önemli ölçüde azaldı. Ben aslında risk almayı sevdiğim için bu işi yapıyorum. Dünyada büyük işler yapan insanlar büyük riskler alarak başarılı oldu diye düşünüyorum. 
 - Senin için risk nedir? 
  
 Hayat ve ölüm arasında gidip gelme duygusu. Çok fantastik bir duygudur... 
 - Hayranların seni hem çekici hem de korkutucu buluyor. Hangisisin?
  
 Buna onlar karar versin. Ama ille de bir şey denecekse, ‘çekicilik’ kulağa hoş geliyor... 
 - Beyin okuyabildiğin doğru mu? Bu tedirgin etmiyor mu, bilmek yani? 
  
 Beyin okumak dediğimiz şey kitap okumak gibi değil. Karşınızdaki insanın ne düşündüğünü NLP, Hipnoz ve Vücut Dili gibi farklı tekniklerle öğrenebilirsiniz. Ya da aynı yöntemlerle ona ne düşünmesi gerektiğini telkin edebilirsiniz. Aslında okuduğun kendi beynindir! 
 - Bunu kız tavlamada kullandın mı hiç?
  
 İlişkide kullanmak yararlı olabilir. Yani ilişkide kaliteyi yakalamak için başlangıçta değil ama ilişkinin devamında kullanılabilir. Benim çok ihtiyacım olmadı açıkçası... 
 - Aşk’ta illüzyon var mıdır sence? 
  
 İnsandan insana değişir ama aşkın tarifi bilimsel olarak vücutta iki hormonun aynı anda çalışmasıdır. Sonuçta aşk güzel şey! 
 - Aşk var mı sende? 
  
 Şu anda odaklanacak zamanım yok. İşim ön planda olacak bir süre... 
 - El çabukluğunu kötüye kullananlar var mı? Mesela kolay zengin olmak gibi?
  
 Hem de nasıl. Aslında bu konuda bir TV programı hazırlamayı düşünüyorum. Olursa insanların her gün nasıl da fark etmeden onlarca kez soyulabileceğini gösterebilirim! 
 - Sormasam çatlardım; kaderini değiştirmen mümkün mü? 
  
 Herkes her gün yaptığı en küçük işle hem kendisinin hem de başkalarının kaderini değiştiriyor! 
 (06.01.2013 tarihli Posta Karnaval'dan yapılmıştır.)