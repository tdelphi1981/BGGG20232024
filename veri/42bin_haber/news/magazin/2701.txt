Aşksız bir hayat düşünemiyorum
Yonca Lodi, yeni albümü öncesinde Edebiyat adlı şarkısını dinleyicileriyle buluşturdu. Dijital ortamda paylaştığı singleın çok beğenildiğini söyleyen Lodi, çok yakında diğer şarkılarını da müzikseverlerin beğenisine sunacak.
Öncelikle, neden albüm yerine single çıkardınız?
- Albüm süreci halen devam ediyor. Süre giderek uzadığı için yeni bir şarkı paylaşmak gerektiğini düşündüm. Edebiyat da bulduğum andan itibaren Bunu paylaşmalıyım dediğim şarkılardan biriydi, albüm öncesinde onu dijital platformda yayınladım.

Neden sadece dijital platformda yayınladınız?
- Single olduğu zaman dijital platformda çıkarıyorum. Çünkü tek şarkıya sekiz versiyon yapıp albüm gibi piyasaya sürmeyi sevmiyorum. Bir de şarkıları dijital platformda daha kolay paylaşıyoruz, oradan daha çabuk yayılıyor. Arşivlik albümler hazırlamak, albüm öncesinde de tanıtım gibi singlelar yapmak benim açımdan daha doğru. 

Albümünüz ne aşamada?
- İki yıla yakın repertuvar üzerinde çalıştık. Şimdi stüdyo aşamasındayız. Çok güzel bir albüm geliyor. Beni çok heyecanlandıran bir çalışma.

Bir önceki albümünüz ne zaman çıkmıştı?
- 2010un eylülünde.

Arayı fazla mı açtınız?
- Benim albüm çalışmalarım genelde uzun sürüyor. Daha uzun aralarım da olmuştur. Aslında bu albümü daha önce çıkarmayı planlıyorduk ama aranjörde değişiklik oldu. O yüzden biraz rötarlı çıkıyor albüm. 

Hangi aranjörle çalışmaya başladınız?
- Murat Yeterle işbirliği yaptık. Muratın kattığı çok şey oldu albüme.

ASLA ROMANTİK DEĞİLİM
Şarkı seçerken en çok nelere dikkat ediyorsunuz? Neler etkiliyor sizi?
- Beni yerden yere vurmasına dikkat ediyorum! (Gülüyor) İlk başta kendi üzerimde deniyorum şarkıyı. Beni etkiliyorsa, tamamdır. Şarkıyı duyduğumda içimde bir şeylerin hareket etmesi lazım. Bir de benim için en önemlisi, sözlerdir. Şarkı sözlerinde naifliği, derinliği ve bize has duyguları anlatmayı seviyorum.

Genelde romantik ve duygusal şarkılar seslendiriyorsunuz. Hareketli şarkıları kendinize yakıştıramıyor musunuz?
- Nedense herkes benim için öyle düşünüyor. Ama aslında çok sağlam hareketli şarkılarım da var, her yerde çalınan. Kişilik olarak da komik biriyim üstelik. Asla romantik değilim. Buna rağmen böyle bir yakıştırma var. Ama yeni albümde hareketli şarkılarım var, onların da ses getireceğine inanıyorum.

Albümde kendi besteleriniz var mı?
- Evet, var. Çok güzel oldu hepsi, umarım dinleyenler de beğenir. 

Başka sanatçılara da şarkı veriyor musunuz?
- Birkaç arkadaşım istedi. Onlar için de şarkı yapıyorum şimdi. Açığım bu konuda. İsteyen herkese olmasa bile, kafamın uyuştuğu kişilere ve okuyabileceğini düşündüğüm kişilere bestelerimi vermek isterim. 

ASLINDA KOMİK KADINIM
Şarkı yazarken nelerden esinleniyorsunuz? Sadece aşktan mı?
- İnsan her şeyden etkileniyor. Aşk hikâyesinden, ayrılık hikâyesinden, başkasının yaşadığı olaylardan... Ben bir sürü şarkımı seyrettiğim filmlerin, okuduğum kitapların ardından yazdım. Başkalarının yaraları üstünden yaptım çoğu şarkımı.

Empati kurmayı seviyorsunuz o halde...
- Empati yeteneğim var herhalde. Üreten bir insanın empati yeteneği olmak zorunda. Biraz yorucu ama galiba o sağlıyor farklılığı. 

Aynı zamanda biraz otokontrollü birisiniz sanırım. Yanılıyor muyum?
- Evet ama bazen de kendimi bırakırım. Diyorum ya, aslında çok komik bir kadınımdır ben. Ama soğuk biriymişim gibi algılanmaktan şikayetçiyim. Halbuki hiç öyle değilim. Sadece bazı şeylerin sınırı vardır benim hayatımda ve o sınırların geçilmesine izin vermem. O sınırın arkası da aslında benim lüksüm. Bu durum, bugüne kadar başımın ağrımasına engel oldu.

Neler var o sınırın arkasında?
- Yakın çevrem; akrabam, dostlarım ve iş ortamındaki arkadaşlarımı dahil ettiğim bir yer. 

Siz çok fazla ortalıkta da gözükmüyorsunuz. Görüntülenmemek için çaba mı gösteriyorsunuz? 
- Çok geziyorum aslında biliyor musun? Çok şükür, çok güzel bir hayat yaşıyorum; geziyorum, içiyorum, eğleniyorum. Ama kimse beni görmüyor. Çünkü çok popüler mekânlara gitmiyorum. Gittiğim zaman da bunu insanların gözüne sokmak istemiyorum.  
OĞLUM BABASIZ BÜYÜMÜYOR
Oğlunuz Egehandan bahsedelim biraz da. Nasıl bir anne-oğul ilişkiniz var?
- Çok büyük bir aşk var aramızda; bol şımartmalı, bol öpücüklü, bol sarılmalı ve bol kavgalı! 

Babasız çocuk büyütmek, sizi çok zorladı mı?
- Babasız büyütmüyorum oğlumu. Çok sevgi dolu bir babası var. Ayrılıklar olabilir insanlar arasında ama aile olmaktan çıkılmaz. Biz Emirhan için hâlâ bir aileyiz.

Oğlunuzun müzikle arası iyi diye duydum. Siz de destekliyor musunuz?
- Çok iyi, evet. Destekliyorum ama biraz arka planda kalmaya çalışıyorum. Onu kendi haline bıraktım. Çünkü kendi ayakları üstünde durmalı. Her zaman bir annesi, bir babası olmayacak yanında.

Erkek annesi olmak zordur derler, kıskanıyor musunuz oğlunuzu?
- Çok. Kızlardan filan kıskanıyorum onu! 

EN BÜYÜK HEDİYE AŞK
Aşktan uzak mı duruyorsunuz?
- Aşka uzak olabilir mi bir insan? Aşksız bir hayat düşünemiyorum ben. Allahın insanlara verdiği en güzel, en büyük hediye aşk bence. 

Var mı şu an hayatınızda biri?
- Yok, hayır. 

Peki olursa, tekrar evlenmeyi düşünür müsünüz?
- Düşünmüyorum. Gerçi böyle söylüyorum ama bir gün biri girer hayatıma, her şeyi altüst eder. Ne prensip kalır ne de kural...