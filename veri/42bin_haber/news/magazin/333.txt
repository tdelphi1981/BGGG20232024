Türk kızına büyük ödül
Bu yıl 64'üncü kez verilen Bambi ödüllerinde bir ilk yaşandı. 7 yaşındaki küçük oyuncu Mercan Fatma Türkoğlu “En iyi yetenek” dalında Bambi ödülüne layık görüldü 
 7 yaşındaki çocuk oyuncu Mercan Fatma Türkoğlu, "Dreiviertelmond” (Üç çeyrek ay) adlı filmdeki yalnızca Türkçe bilen küçük Türk kızı Hayat rolüyle “En İyi Yetenek” dalında Bambi ödülünün sahibi oldu. Türkoğlu, böylelikle Bambi ödülü alan en genç isim olarak da ödül tarihine geçti. Ödülünü almak için sahneye gelen ve sempatik konuşmaları ile izleyicileri adeta büyüleyen küçük yıldız, ödülünü evinde vitrine koymak istediğini söyledi.
 
 Almanya'da geçen yıl vizyona giren “Dreiviertelmond” adlı filmde küçük kız çocuğu Hayat ile bir Alman taksi şoförünün kesişen hikâyesi anlatılıyor. Mercan Fatma Türkoğlu aynı filmdeki rolüyle daha önce de Münih Film Festivali çevresinde verilen Çocuk Medya Ödülleri'nde “En iyi genç oyuncu” ödülünü almıştı. Film, küçük oyuncunun ilk sinema tecrübesi.
 
 Bu sene çeşitli dallarda Bambi ödülüne layık görülen isimler arasında Selma Hayek ve Celine Dion gibi dünya çapında tanınmış isimler de bulunuyor. Almanya'nın Düsseldorf kentinde düzenlenen ödül töreni ile 64'üncü kez verilen Bambiler Almanya'nın en prestijli medya ödülü sayılıyor. Ödüller siyaset, spor, şov, magazin dünyasından isimlere veriliyor. 
 Deutsche Welle Türkçe