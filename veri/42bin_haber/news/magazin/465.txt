Annemin Cinayet Listesi tiyatro sahnelerinde
Kavak Yelleri, Mazi Kalbimde Yaradır dizilerinden tanıdığımız Çağrı Şensoy, bu sene tiyatro sahnelerinden inmiyor.
Şensoy, aynı dönemde iki farklı oyunda rol alıyor ve birbirine zıt karakterlere hayat veriyor. İstanbul Devlet Tiyatrosunun Çehov Makinası ve Siyah Beyaz Tiyatro'nun Annemin Cinayet Listesi oyunlarıyla tiyatro severlerle buluşan genç oyuncu, Tiyatro sahnesinde olmak beni her zaman çok heyecanlandırıyor. Bu yıl iki farklı oyun ve bambaşka iki karakter ile seyirciyle buluşmanın mutluluğunu yaşıyorum." diyor. Tiyatronun kendisi için her zaman öncelikli olduğunu belirten oyuncu, sahnede asıl yapmak istediğinin yaşadığı topluma sorular sormak ve cevapların oluşum sürecine katkıda bulunmak olduğunu vurguluyor. Hayatını üç çocuğuna adamış dul bir annenin cinayetlerini ve annelerinin cinayetini örtbas etmeye çalışan çocuklarının başına gelen aksilikleri mizahi bir dille yargılayan "Annemin Cinayet Listesi", 17 Aralık Pazartesi günü İstanbul Emek Sahnesi'nde, 25 Aralık Salı günü ise Maya Sahnesinde sanatseverler ile buluşacak.