Ebru Gündeş mest etti
ŞARKICI Ebru Gündeş, İzmirli sevenlerini söylediği şarkılarla mest etti.
Tiamo Tur'un düzenlediği konser İzmir'in 5 yıldızlı otellerinden Kaya İzmir Thermal Convention'da gerçekleşti. Uzun bir aradan sonra İzmir'e konser vermek için gelen Ebru Gündeş'i yaklaşık bin 200 kişi dinledi. Türk sanat müziğinin sevilen eserlerini seslendiren Gündeş, geçen hafta vefat eden Müslüm Gürses'i anarak, "Sanat camiasında yeri doldurulmayacak bir değeri kaybetmenin üzüntüsünü yaşıyoruz" dedi. 

Gündeş, İzmir'de uzun süreden sonra ilk kez sahne aldığını ve karşılaştığı sevgi selinden memnun olduğunu, çok duygulandığını söyledi. En kısa zamanda tekrar İzmir'de konser vermek istediğini belirten Gündeş, kendisinden önce sahneye çıkan Arda Türegün'ün de büyük beğeni toplamasından oldukça memnun kaldığını vurguladı. Ebru Gündeş, sesiyle olduğu kadar bu geceye özel diktirdiği mor payetli sırt dekolteli kıyafetiyle sevenlerinden tam not aldı. Konser sonunda ise hayranları, ünlü şarkıcıyı dakikalarca ayakta alkışladı.