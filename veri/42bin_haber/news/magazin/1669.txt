Dansözlere 'beraat'
 
 Bir taksi durağında yaşanan komik olayların konu edildiği ‘’Akasya Durağı’’ adlı dizide dansöz oynatılması, RTÜK gündemine geldi. İzleme Dairesi, ‘’Dansözler yarı çıplaktı’’ diyerek ceza istedi. RTÜK üyeleri ise cezaya gerek görmedi.
 
 RTÜK toplantısında, başrollerinde Zeki Alasya ve Nilgün Belgün’ün yer aldığı Kanal D’de yayınlanan dizinin 7-8-9 ve 10 Aralık günleri yayınlanan bölümleri ele alındı. RTÜK İzleme Dairesi raporunda dansözlü görüntülere ceza istendi ve şöyle denildi:
 
 ‘’Dizide dört gün üst üste, dansöz oynatma, dansöze para yapıştırma dansözü öpme ve içki görüntüleri yer almaktadır. Bu görüntüler, ekran başındaki çocuk ve genç kitlesinin gelişimine olumsuz etki edebilecek niteliktedir. Yarı çıplak sayılabilecek kadınların, göbek ve vücut hareketlerine dayalı dans icra ettiği görülmüştür. Zumlama ve yakın çekimler ile, dizinin ailece izlenebilecek bir format sınırını aştığı düşünülmektedir’’
 
 'TOPLUMSAL DEĞERLERE AYKIRI UNSUR YOK'
 
 Ancak RTÜK üyeleri rapordaki bu görüşlere katılmadı ve ‘’ Genel olarak komedi unsuru üzerine kurgulanan dizide,  toplumsal değerlere aykırılık ve aile kurumunu zedeleyecek bir nitelik bulunmamaktadır’’ diyerek cezaya gerek görmedi.
 
 GAZETEPORT