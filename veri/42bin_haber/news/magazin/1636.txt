Devlerin şarkılarına Yorum Farkı getirdi
Ünlü şarkıcı, albümünde Sezen Aksu, Selami Şahin, Erhan Güleryüz ve Ferdi Tayfur gibi önemli şarkıcıların hitlerini yorumladı.
LİNET YENİ ALBÜMÜYLE HALA ZİRVEDE

2012 yılının son albümü özelliğini taşıyan Yorum Farkında Sezen Aksu, Serdar Ortaç, Selami Şahin, Erhan Güleryüz, Ferdi Tayfur gibi müzik dünyasının dev isimlerinin eserlerine ses rengi ve yorumuyla yeniden hayat veren Linet ile geçenlerde bir araya geldik ve keyifli bir röportaj yaptık. Yeni albümünü STAR'a anlattı.

-Yorum Farkı müziğimize nasıl bir fark getirdi?

Ben pop parçasını da alaturka tarzında okuyorum. Böylelikle Yorum Farkını ortaya koyuyorum. Pop adı altında piyasaya sürülen parçaların hiçbiri pop değil. Bu albümde pop, sanat müziğini ve arabeski bir arada sunduk.

-Annenizin ses sanatçısı olması sizin için avantaj olmalı...
Ben İsrailde doğdum ama ana dilim Türkçe. Biz Türk ailesiyiz ve Türkçe konuşuyoruz. Annemin şarkıcı olması beni doğrudan Türk müziğine yönlendirdi. İsrailde bile Türkçe şarkıları dinletmeyi başardım. Orada annemle okuduğum her şarkı rekor kırdı.

Albümünüzün klibinde Witney Houstondan esinlendiniz.

Witney Houstonun kariyerimde çok önemli yeri vardır. Sahne hayatımda sayesinde önemli tecrübeler edindim. Okuyuşu bana inanılmaz feyz vermiştir. Witney Houston şarkılarını yorumlamak herkesin harcı değil. Onun I Look To You klibini izlediğimizde Şu Saniye şarkımıza çok uygun düştüğünü gördük. Kıyafetinde ışık sistemine hareketlerine varıncaya kadar her şeyin aynısını yapmaya çalıştık. Şarkıya inanılmaz yakıştı. Esinlenmek güzeldir. Şimdi ikinci klibe hazırlanıyoruz. Yakında izleyeceksiniz.