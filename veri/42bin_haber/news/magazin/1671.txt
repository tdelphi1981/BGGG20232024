Bu kez playback yapmadı
Ünlü Amerikalı şarkıcı Beyonce, Amerikan Futbol Ligi'nin (NFL) New Orleans'taki şampiyonluk maçı Super Bowl'un devre arasında düzenlediği 13 dakikalık şovu ile hayranlarını büyüledi.
Başkan Barack Obama'nın yemin töreni sırasında milli marşı okurken playback yaptığı gerekçesiyle sert eleştirilere maruz kalan Beyonce, bu kez R&B albümlerinden seçtiği "Love on Top", "Crazy in Love" ve "Halo" gibi şarkılarını canlı seslendirdi ve dans etti.

Simsiyah giyinen Beyonce'un şovuna, sahnenin iki yanına yerleştirilen ateş ve ışık efektleri eşlik etti.

Milli marşı bilmediği için söyleyemediği iddia edilen Beyonce, mükemmeliyetçi olduğunu ve Başkan Obama ile yemin törenini izleyen milyonlarca kişiye "unutulmaz" dakikalar yaşatmak için "playback" yaptığını söylemişti.

-Sandy Hook İlkokulu öğrencileri de sahneye çıktı-

Super Bowl'da milli marşı ise Grammy ödüllü Alicia Keys seslendirdi.

Gecede sahneye çıkan Jennifer Hudson'a "America the Beautiful" şarkısında 14 Aralık'ta 20 yaşındaki Adam Lanza'nın düzenlediği silahlı saldırıda 20'si çocuk 26 kişinin yaşamını yitirdiği Sandy Hook İlkokulu'ndan 26 çocuk eşlik etti.

Saldırıda yitirdikleri arkadaşları ve öğretmenlerinin anısına tişörtlerine yeşil kurdeleler takan çocukların performansı sırasında saha kenarında bekleyen bazı futbol oyuncuları ile izleyicilerin gözyaşlarını tutamadığı gözlendi.

Hudson da annesini, erkek kardeşini ve 7 yaşındaki yeğenini bir silahlı saldırıda kaybetmişti.

San Francisco 49ers'a karşı 34-31 üstünlük kazanan Baltimore Ravens takımının şampiyon olduğu Super Bowl'u milyonlarca kişi izledi.