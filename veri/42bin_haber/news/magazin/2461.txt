Bülent Ersoy 33 yıl sonra Londra'da konser verdi
TÜRK Sanat Müziği sanatçısı Bülent Ersoy, 33 yıl aradan sonra İngiltere'nin başkenti Londra'da konser verdi. Londra'daki hayranlarının yoğun ilgi ve sevgisiyle karşılaşan 'Diva', zaman zaman oluşan izdiham yüzünden şarkılarını söylemekte zorlandı.
İngiltere'nin başkenti Londra'daki Türklerin yoğun olarak yaşadığı Edmonton semtinde Kervan Banqueting Suite'de sahne alan Ersoy, 1000 kişilik salonda konser verdi. Ersoy'u dinlemek için gelen sevenleri sanatçıyı uzun süre alkış yağmuruna tuttu. Böylesine büyük bir ilgiden duyduğu memnuniyeti dile getiren Ersoy, "Size helal olsun" dedi.

ERSOY: SEN KİMSİN DE BEN SENİN MASANA GELECEĞİM

Bülent Ersoy, kendisine şarkılarını canlı okumasını söyleyip ardından masasına davet eden bir seyirciye sinirlenerek, "Çekin şunu oradan, izah da vermeyin. Sen kimsin de ben senin masana geleceğim? Hadi Yallah. Her yerde böyle bir tane çıkar" diye bağırdı. Seyircilerin şaşkınlıkla izlediği olayın ardından Ersoy bir süre sahneye çıkmadı. Ersoy'un çıkıştığı izleyici ise masada sessizce kalarak gelişmeleri izledi. 

Bir süre sonra dönüp masaları dolaşan 'Diva', Londra'da yaşayan Türk Sanat Müziği sanatçısı Selma İleten'i sahneye çağırdı. Sakinleşen Ersoy, salondakilere, "Siz her şeyin en iyisine, en güzeline layıksınız. O kadar sanata ve sanatkara kıymet veriyorsunuz ki, müteşekkirim, teşekkürlerimi arz ediyorum, haklarınızı helal ediniz" dedi. 

Sahneye çıkarak 'Benzemez kimse sana' adlı eseri seslendiren Ersoy, az önce çıkıştığı seyirciyi sahneye davet ederek elindeki kadehi aldı. Eseri bitiren Ersoy, seyircisine dönerek, "Bu şarkıyı sana okudum. Kurtlandın, oturamadın orada. Sağlık ve sıhhatinize" diyerek elindeki kadehi yere attı ve seyircisi ile öpüşerek gönlünü aldı.

Yaklaşık 2 saat sahnede kalan 'Diva', Dost Bildiklerim, Bir Teselli Ver, Batsın Bu Dünya, Ablan Kurban Olsun Sana, Dert Bende Derman Sende, Ben Seni Ellerin Olsun Diye mi Sevdim, Zalimin Zulmü, Çile Bülbülüm Çile' gibi unutulmayan şarkılarını seslendirdi. 

18 kişilik saz ekibi ile konser için Londra'ya gelen Bülent Ersoy, en son 1980 yılında Londra Palladium'da sahneye çıkmıştı.