KARGO'dan yeni albüm
Geçtiğimiz mayıs ayında yayımladığı 'Kehribar' isimli single çalışmasıyla, yıllar sonra tekrar müzikseverlerle buluşan KARGO, yeni bir albümle sevenleriyle buluşuyor.
Albüm grubun yeni solistleri Ozan Anlaş ile kaydettiği de ilk albüm oluyor. Grubun full kadrosunda Ozan Anlaş dışında Selim Öztürk ve Burak Karataş bulunuyor. Aylarca süren bir çalışmanın sonunda tamamlanan, kayıtları Los Angeles, Marşandiz Stüdyoları ve Erekli/Tunç Stüdyoları'nda tamamlanan 'Gelecekle Randevum Var', önümüzdeki günlerde DMC etiketiyle raflardaki yerini alacak. KARGO'nun, 20. yılını kutladığı albümde 1 cover ve 4 düet çalışma dahil olmak üzere toplam 9 şarkı yeralıyor. Yıllar önce Semiramis Pekkan'ın seslendirdiği 'Bana Yalan Söylediler, Deniz Özbey'le beraber seslendirilen 'Beni Bırakma', Zuhal Olcay'la beraber seslendirilen 'Bize ait', Özge Fışkın'la beraber seslendirilen 'Kendine iyi bak' ve Ömer Ahunbay'la beraber seslendirilen 'Akvaryum', 'Gelecekle Randevum Var', 'Kehribar', 'Çocuktum' ve 'Yanıma Uzan' albümde yeralan parçalar olarak sıralanıyor. Geçtiğimiz günlerde, albümün çıkış parçası 'Beni Bırakma'ya İmre Haydaroglu yönetmenliğinde çekilen video da çok yakında müzik kanallarında yayınlanmaya başlanacak.