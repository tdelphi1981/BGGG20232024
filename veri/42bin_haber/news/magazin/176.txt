Nihat Doğan: Terim-Mourinho arası bir şeyim!
Bir süredir amatör kümede yer alan Büyükderespor'u çalıştıran ünlü türkücü Nihat Doğan, katıldığı televizyon programında ilginç açıklamalara imza attı.
Mesut Yar'ın sunduğu programda konu Nihat Doğan'ın teknik direktörlüğüne gelince deyim yerinde ise stüdyoda yer yerinden oynadı. Bir süre ekrana Nihat'ın teknik direktörlük performansına ilişkin görüntüler gelirken, kendisine, hırsı ile oyuncuları motive ettiği yönünde iltifatlar geldi.

"Terim-Mourinho arası bir şeyim"

Bunun üzerine söz alan Nihat Doğan da teknik direktörlükte yeni olduğunu ve ileriye yönelik hedefleri olduğunu vurguladı. Teknik direktörlükte kendisine Real Madrid'in ünlü hocası Jose Morinho'yu örnek aldığını söyleyen Doğan, "Ferguson ve Guardiola olamam. Ben daha Fatih Terim ile Mourinho arası bir yerde duruyorum. Mourinho'nun yenilgiyi kabullenememesini ve kazanma arzusunu seviyorum" diye konuştu.