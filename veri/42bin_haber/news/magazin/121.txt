Şükranı anlamaya çalıştım
Arka Sıradakiler dizisiyle ünlenen Sinem Öztürk, yeni sezonda Huzur Sokağının Şükranına hayat veriyor. Başörtülü bir karakteri canlandıran genç oyuncu, rolünü ve yeni projelerini D-Smart dergisine anlattı.
Huzur Sokağındaki Şükran karakteri size teklif edildiğinde ve senaryoyu okuduğunuzda neler hissettiniz?     

- Senaryoyu okuduğumda karakteri çok sevdim. O kadar doğru ve o kadar naif çizilmiş bir karakter ki, hemen içim ısındı.

Selin Demiratarın rolü için Keşke bu karakteri canlandırsaydım dediğiniz oldu mu hiç?    

- Olmadı. Zaten Selin o kadar güzel hayat verdi ki Feyzaya, onu büyük zevkle izliyorum. Dizinin genelinde de oyuncular karakterlere çok uygun seçildi. Başarılı olmamızın en büyük nedenlerinden biri de bu bence.

Şükran karakterine nasıl hazırlandınız?    

- Şükranı anlamaya çalıştım. Aile yapısını, arkadaşlıklarını, yaşam tarzını, komşularla ilişkisini ve en önemlisi aşkını. Gerçekten günler boyunca Şükran gibi düşünmeye çalışarak yaşadım. Şükran nasıl oturur, nasıl bakar, nasıl koşar, nasıl utanır... Zaman geçtikçe daha da özdeşleşeceğiz.

BAŞÖRTÜ BAĞLAMA STİLİNE OLUMSUZ YORUMLAR GELDİ

Kendinizi aynada Şükran olarak gördüğünüzde neler hissettiniz?

- Mutlu oldum ve gülümsedim. Canlandırdığım karakterden dolayı çok memnunum.

Şu ana kadar olumsuz bir yorum aldınız mı? Sizi en çok şaşırtan görüş ne oldu?

- Başörtü bağlama stilimizle ilgili olumsuz yorumlar gelmişti. Daha modern olması gerektiği konusunda eleştiriler almıştık. Şimdi düzeldi ve tarzım beğeniliyor.

İnsanlar sizi ekranda başörtüyle ve muhafazakâr bir duruşla görürken, gündelik hayatta mini etekle, arkadaşlarınızla içki içerken karşılarına çıkabilirsiniz. Bu yönden herhangi bir tedirginliğiniz oldu mu?

- Hayır, bu konuda tedirginliğim yok, çünkü ben bir oyuncuyum. Kayıt bittikten sonra gündelik hayatıma geri dönüyorum.

ALLAH KİMSEYİ ŞÜKRANIN DURUMUNA DÜŞÜRMESİN

Şükran sizin arkadaşınız olsaydı, onu nasıl betimlerdiniz?

- Duygusal, iyi kalpli, yardımsever ve çok güler yüzlü diye yorumlardım.

Şükran, aşk açısından umutsuz bir durumda. Gerçek hayatta siz hiç böyle bir duruma düştünüz mü?

- Gerçek hayatta böyle bir duruma düşmedim. Allah düşürmesin diyorum.

Peki o duruma düşseydiniz, hemen pes mi ederdiniz, yoksa o kişi için savaşır mıydınız?

- Aşkım için savaşırdım ama gerçekten çok zor bir durum.

Şükran, annesinin baskısı altında. Sizin anne babanızla ilişkiniz nasıl? Size müdahale ediyorlar mı?

- Ailemle arkadaş gibiyim. Dertlerimi ve mutluluklarımı, ilk önce ailemle paylaşırım. Onların her zaman yanımda olduğunu bilmek, beni daha güçlü ve kararlı kılar. 
KİTAP OKUYARAK DİNLENİYORUM

Setten arta kalan zamanınızı nasıl değerlendiriyorsunuz?

- Genelde nişanlım ve ailemle vakit geçiriyorum. Zamanımı evde geçirmekten çok mutlu oluyorum. Bol bol kitap okuyorum ve film izliyorum. Set aralarında da kitap okuyorum. Okudukça huzur buluyorum ve dinleniyorum. 
SENARYO YAZIYORUM

Huzur Sokağı dışında ne gibi projeleriniz var?

- İyi bir sinema projesinde rol almak istiyorum. Evde olduğum zamanlarda ise senaryomu yazmaya çalışıyorum. Hayata geçirmek istediğim uzun metrajlı bir sinema filmi projem var.