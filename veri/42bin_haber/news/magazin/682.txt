Levent Kırca hakkında suç duyurusu
İş adamı Cihangir Tekcan, medyaya yaptığı bir açıklamada 'Kanuni Sultan Süleyman'a hakarette bulunduğu' gerekçesiyle, tiyatro sanatçısı Levent Kırca hakkında Ankara Cumhuriyet Başsavcılığı'na suç duyurusunda bulundu.
Ankara Adalet Sarayı'na gelen Tekcan, dilekçesini savcılığa verdi.

Dilekçede, devlet sanatçısı Levent Kırca'nın, medyaya yansıyan açıklamalarında, Kanuni Sultan Süleyman'ı kastederek, 'Padişahlar çocuklarını at üstünde peydahlar, padişahlar kimin sırtına binerse onu gebe bırakır, padişahların vazifesi gebe bırakmaktır' gibi hakaret ve iftiralarda bulunduğu ileri sürüldü.

Atatürk'e ve Türk ecdadına yapılan hakaretlerin, bölücü propaganda faaliyetlerinin bir uzantısı olduğu savunulan dilekçede, Levent Kırca hakkında kamu davası açılması talep edildi.

Suç duyurusu dilekçesiyle, Levent Kırca'nın söz konusu açıklamalarının bulunduğu bir CD'yi savcılığa veren Cihangir, adliye önünde yaptığı basın açıklamasında da Kırca'dan 'devlet sanatçısı' unvanının alınmasını istedi.