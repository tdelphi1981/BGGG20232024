Orhan Gencebay: Taverna tarzının öncüsüydü
Sanatçı Orhan Gencebay, önceki gün vefat eden sanatçı Ferdi Özbeğen ile ilgili 'Taverna tarzının öncüsüydü. Çok başarılıydı, birbirimizi çok severdik' dedi.
Özbeğen, Levent'teki Afet Yolal Camisi'nde öğle vakti kılınan cenaze namazının ardından Ulus Mezarlığı'nda toprağa verildi.

Cenaze namazına katılan Orhan Gencebay, gazetecilere yaptığı açıklamada, sanatçıyla aynı plak şirketinde yıllarca çalıştıklarını söyledi.

Özbeğen'in tanındığı ilk albümünü de beraber yaptıklarını anlatan Gencebay, '1976-1977 yılından itibaren birlikte çalıştık. Taverna tarzının öncüsüydü. Çok başarılıydı. O zamandan beri birbirimizi çok severdik. Son yıllarda göremediğim için üzgünüm. Çok sık görüşemedik. Kısmeti buymuş. Allah rahmet eylesin. Sevenlerine başsağlığı diliyorum. Önce ailesi olmak üzere, hepimizin başı sağolsun' diye konuştu.

Adnan Şenses ise sanatçı dostları adına Özbeğen'e, Allah'tan rahmet dilediğini belirterek, şunları kaydetti:

'Sanat camiasının başı sağolsun. Çok değerli bir duayen sanatçıyı kaybettik. Kendisini rahmetle, sevgiyle anıyorum. Çok sevdiğim bir müzisyen arkadaşımdı. Müziğe bir reform getirmişti. Piyanosuyla, sesiyle... Müzikte gerçekten bir öncü olmuştur. Yeri dolmayacak bir arkadaşımızdır. Allah'ın sevdiği bir kuluymuş ve onu çağırdı. Nur içinde, huzur içinde yatsın. Acımız büyük. Hepimizin başı sağolsun. Sanat camiasının başı sağolsun. Artık yaprak dökümü gibi gitmeye başladık. Şu anda sevgili kardeşim Müslüm Gürses de yatıyor. Ona da acil şifalar diliyoruz.'

Selami Şahin de Ferdi Özbeğen ile eski dostluklarının bulunduğunu anlatarak, 'Çok sevdiğim bir abimdi. Kalbi, ruhu çok güzeldi. Onun yeri dolmaz' dedi.

Özbeğen'in piyanoyla albüm yapan ilk kişilerden olduğunu ifade eden Şahin, şöyle devam etti:

'İlkler unutulmaz. Üzülmemek elde değil. Onun yeri dolmaz. Yüreği, kalbi neyse yüzündeki ifade hep aynıydı. Keşke yaşasaydı. Ona telefonla 'İnşallah iyileşeceksin. Yeni bir albüm yapacağız. Sana Selami Şahin'in bütün şarkıları feda olsun' dedim. 'Söz mü', 'Söz, inşallah kendimi toparlayayım sana alo diyeceğim, buluşacağız' dedi. Tabi kısmet olmadı.'

Fedon ise 'Ferdi Özbeğen bir yakınımızdı, abimizdi, dostumuzdu. Müzik kariyeri konusunda fazla ahkam kesmek istemiyorum. O mertebede bir insan değilim. Anlatılmaz bir insan. Saygın, centilmen, iyi bir müzisyen, iyi bir sırdaş. Bir Ferdi Özbeğen anma gecesi yapacağım. Ben ve çok değerli sanatçı dostları... Gelirini de bu illet hastalığın bir vakfına bağışlayacağım. O da benim bir kardeşliğim olsun' diye konuştu.