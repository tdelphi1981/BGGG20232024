Ünlü isim dolandırıcıları yakalattı
"Savcı" yalanıyla 60 bin lira isteyen dolandırıcıların hesap numarasını polisle paylaşan Erdal Özyağcılar, 3 ayda 12 kişiyi çarpan 3 zanlıyı kıskıvrak yakalattı.
Geçen pazartesi günü telefonla Özyağcılar'a ulaşan dolandırıcılık şebekesi üyeleri, oyuncudan "Vatansever bir insan olarak terör örgütü PKK'ya düzenlediğimiz operasyona katkıda bulunmanızı bekliyoruz. Operasyon gizlidir. Aileniz dahil kimse ile paylaşmayın. Paranız ilerleyen aylarda 'örtülü ödenek' aracılığıyla hesabınıza geri aktarılacaktır" diyerek 60 bin lira talep etti.
 
Özyağcılar, dolandırıcılık şüphesi üzerine Asayiş Şube Müdürlüğü Yankesicilik ve Dolandırıcılık Büro Amirliği'nde şikâyette bulundu. Kendisini arayan numarayı ve dolandırıcılık şebekesi üyelerinin kendisine verdiği banka hesap numarasını polisle paylaşan Özyağcılar'ın ziyaretinin ardından dolandırıcılık şebekesi takibe alındı. 3 aylık sürede 12 vatandaşı dolandırdıkları belirlenen şebekeden 3 kişi gözaltına alındı.