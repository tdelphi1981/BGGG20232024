“Her güzel giyinen kendini stil danışmanı sanıyor”
Uzun yıllar podyumda yer alan, 13 yıldır da günümüzün kadın dergileri ve moda markaları için stil danışmanlığı yapan Ece Sükan, modayla içiçe geçen hayatının özetini, hayallerini anlattı. Ama biz elbette o kadarla yetinmedik ve stil sahibi olma sırlarını öğrendik. 'Moda gözü'nün biraz yetenek biraz da bilgiye bağlı olduğunu söyleyen Ece Sükan “Pazardan alışveriş yaparak da stil sahibi olabilirsiniz” diye konuştu 
 YASEMİN YURTMAN
  
 yyurtman@yahoo.com
  
 - Ece Hanım doğuştan modayla ilginiz varmış gibi görünüyor. 
  
 Neredeyse öyle. Çocukluğumda ‘Uzun Çoraplı Kız Pippi’ ve ‘Susam Sokağı’ gibi dizilerde dublaj yaptım. Ankara Devlet Opera Balesi’nde bale, video filmlerde oyunculuk, TRT’de Kayahan ile çocuk programı gibi birçok aktivitede yer aldım. Bunları yaparken hep ne giydiğimle çok ilgiliydim. Tabii sahne arkası, kostümler, annemin (Serpil Sükan, tiyatro sanatçısı) tiyatro oyunları, Ankara Devlet Opera Balesi’nin temsillerindeki kulis tozu da etkili olmuştur herhalde. 
 - Annenizin modayla arası nasıldı?
  
 Kendine özgü bir tarzı vardı. Çok detaycıydı. Hep onun aksesuarlarını takar, kıyafetlerini giyerim zaten. 
 - Sizi yönlendiren oldu mu?
  
 Hayır, lisedeyken, dergilere baka baka moda editörü olmak istediğime karar vermiştim. Özellikle de o zamanlar için bu kavram o kadar ütopik bir şeydi ki... Moda editörü ne yapar ne eder, ne yer, ne içer bilinmezdi. Mesleğin, eğitimi filan da yoktu. 
 - Mankenlik nasıl başladı?
  
 Dergilere ve fotoğraflara hep ilgi duymuştum. Bir de küçüklüğümden beri sahnede ve TV’deydim. Sanırım podyumda olmam da bunların uzantısıydı. ODTÜ Psikoloji 3. sınıftayken ne hikmetse, Best Model’a girdim, üçüncü oldum. Okulu bitirdim, sonra İstanbul’da modellik yapmaya başladım. Eşzamanlı olarak bir moda dergisinde moda editörlüğüne başladım. Bu arada Amerika-New York’ta moda stilistliği programını bitirdim. Sonra da birçok firma ve tasarımcıya danışmanlık yaptım. 
 - Moda gözü, stil, kombin yapma... Bunlar gerçekten yetenek değil mi? 
  
 Hem yetenek hem de bilgi. Güzel giyindiğini düşünen herkesin moda editörü veya stil danışmanı olduğunu iddia ettiği bir dönemdeyiz maalesef. Türkiye’de bu unvanları almak basit ama aslında bu işler o kadar kolay değil. Bir moda editörünün; moda tarihinden tasarım bilgisine, endüstri bilgisine kadar çok donanımlı olması gerekir. 
 “Pazardan alarak da stil sahibi olabilirsiniz” 
 - Pazardan alışveriş yapar mısınız?
  
 Her zaman. Ne de olsa ikinci el ve vintage merakım var. İyi bir gözünüz varsa pazardan alışveriş yaparak da stil sahibi olabilirsiniz. 
 - İstanbul’da mutlaka bakılması gereken alışveriş noktaları sizce nereleri? 
  
 Ben her mağazadan birşey bulup kendime uydurabilirim, bu yüzden Galatasaray, Çukurcuma ve Galata’daki butiklerden tutun da markalı mağazalara, ikinci el dükkanlarına kadar birçok yere bakarım. Tabii internette alışveriş sitelerine de bakmayı ihmal etmem. Hiç ummadığınız bir anda, tam da aradığınız ürünü sunan bir kampanyaya rastlayabiliyorsunuz. 
 - Alışveriş siteleri bize stil sahibi olmayı öğretiyor mu? 
  
 Kesinlikle. Bir çoğu, sürekli tasarımcılarla ve stil sahibi ünlü isimlerle renkli kampanyalara imza atan, çok dinamik özel alışveriş kulüpleri. Her biri, sunduğu seçkin moda markaları ve verdiği önerilerle kadınların kendi özgün stillerini oluşturmalarına yardımcı oluyor. 
 - İnsanlar stil sahibi olmaya, iyi giyinmeye nasıl başlamalı? Bunun ilk adımı ne? 
  
 Önce klasik şıklık için gereken parçaları, vücut tiplerine göre edinmeliler. Sonra vücutlarını tanımalı, sevmeli ve iç seslerini dinleyerek kendilerini ifade etmekten korkmamalılar. Risk almalılar, toplumun dayattığı ortalama beğeninin dışına çıkabilme cesaretini gösterebilmeliler. Başkaları için değil, kendimiz için giyinmeliyiz. Ancak bu şekilde özgün olabiliriz. 
 - Konu kıyafet olunca, ne kadar ucuz o kadar iyi mi ne kadar pahalı o kadar iyi mi?
  
 Bunun bu anlamda bir formülü yok. Ucuz ve pahalı diye ayırmak yerine, yakışan ve içinde bir şekilde sizin dokunuşunuzun olduğu, yani kişisel hale getirdikleriniz, akıllı kombinlerdir bence. 
 “Çok seksi olmaya çalışılmış kıyafetleri beğenmem” 
  
 - Kadınların gardırobunda giymediği milyon tane kıyafet vardır. Ne yapmaları gerekir? Ben mesela, herşeyimi giyerim, çünkü herşeyi herşey ile kombinleyebiliyorum. Bu, benim tarzım zaten. Sizin böyle deneysel ve spontane bir tarzınız yoksa, daha kuralcıysanız, güzel bir eleme yapın, kullanmadıklarınızı ikinci el olarak birilerine verin. 
 - Bir kadında en çok görmek istemediğiniz kıyafet ne? 
  
 Çok fazla seksi olmaya çalışılan ve çok fazla kuralına göre giyinilmiş, çalışılmış kombinleri sevmem. Stil sahibi olmak demek, öncelikle kişinin kendi kıyafetiyle iyi ve rahat olması, bütünleşmesi demek. 
 - Ece Sükan’ın 40’lı yaşlarına dair bir hedefi, hayali var mı?
  
 Var tabii. Bir aile kurmuş olabilmek, uluslararası alanda kariyerimi devam ettirebilmek isterim. Televizyon programı, kitap, dergi ve film projelerimi hayata geçirmiş olabilmeyi de düşlüyorum. 
 (24.11.2012 tarihli Cumartesi Postası'ndan alınmıştır.)