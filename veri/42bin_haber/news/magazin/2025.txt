Polat diziden ayrılır mı?
 
 Televizyon ekranlarında 10 yıldır yayınlanan "Kurtlar Vadisi Pusu" dizisindeki "Eşref Bey" rolüyle tanınan eski Yalova Belediye Başkanı Barbaros Binicioğlu, oyunculuk, inşaat mühendisliği ve Belediye Başkanları Birliği Yönetim Kurulu Üyeliği görevlerini aynı anda yürütüyor.
 
 Binicioğlu, geçtiğimiz günlerde Belediye Başkanları Birliği’nin istişare toplantısına katıldığı Kütahya’da, yaptığı açıklamada, birçok kişinin, kendisini "Eşref Bey" rolüyle tanıdığını ancak hem inşaat mühendisi olduğunu hem de 2004-2009 yıllarında Yalova Belediye Başkanlığı görevinde bulunduğunu bildirdi.
 
 En büyük zevk ve keyif aldığı, gurur duyduğu vasfının, belediye başkanlığı yapması olduğunu belirten Binicioğlu, diziye, İhtiyarlar Heyeti ile baş karakter Polat Alemdar arasında irtibatı sağlayan Eşref Bey’i canlandırarak başladığını hatırlattı.
 
 ÜZERİME 10 SİLAH ÇEVRİLDİ
 
 Son iki yıldır, heyet üyesi kimliğiyle rolünü sürdürdüğünü dile getiren Binicioğlu, şöyle konuştu:
 
 "Senaryo gereği, Türkiye ve Ortadoğu’da gelişen olaylarla heyetin rolü ön plana çıktı. Suriye’de, Polat Alemdar’ın başına kötü şeyler geldi. Şimdi yeniden Türkiye’ye döndü. Geçen günlerde enteresan bir şey oldu. ’Polat Alemdar, Suriye’de öldü’ denilince bir vatandaşımız, yerel gazeteye tam sayfa taziye ilanı vermiş. Böyle şeyler de oluyor. Şimdi Eşref Bey olarak diziye devam ediyorum. Son bölümde köşeye sıkıştırıldım. Üzerime herhalde 10 silah çevrildi. Sahne orada bitti. İnşallah bu haftaki bölümde kurtulacağız. Senaristler bir değişiklik yapmazsa kurtuluruz."
 
 SENARİSTLER BİLE KESTİREMİYOR
 
 Binicioğlu, dizinin dikkat çekici özelliklerinden birinin, senaryonun değişkenlik göstermesi ve iki hafta sonraki olayların bile kestirilememesi olduğunu anlattı.
 Senaristlerin dahi hikayenin gidişatını tahmin edemediğini vurgulayan Binicioğlu, şunları kaydetti:
 
 "Dizinin en önemli özelliği; dünyanın, Türkiye’nin ve diğer Ortadoğu ülkelerinin gündemini, gelişen olayları çok iyi takip etmesi. Bunun da sırrı güncel olması. Bazen çekim esnasında bile senaryo değişebiliyor. Çok hızlı değişiyor. Çok dinamik bir dizi. Dizinin başarısı, Polat Alemdar karakterinde olduğu kadar senaryoda, yani senaristlerin başarısında gizli. 10 senedir yayınlanıyor. İnşallah bir 10 sene daha devam edecek."
 
 Polat Alemdar karakterini canlandıran Necati Şaşmaz’ın diziden ayrılacağı yönündeki söylentileri değerlendiren Binicioğlu, "Polat Alemdar diziden ayrılmaz. Şu anda öyle bir şey zaten görünmüyor ama senaristlerin ne yapacağı belli olmaz. Şu anda benim bildiğim bir problem yok. Zaten Suriye’den Türkiye’ye döndü. Aramız kötüydü, şimdi iyi oldu. Oturduk, anlaştık. Aramızda bazı sorunlar vardı, onları da çözdük" ifadelerini kullandı.
 
 Binicioğlu, Belediye Başkanları Birliği’nin çok hızlı gelişim gösterdiğini ve kısa sürede Türkiye’nin en güçlü sivil toplum örgütlerinden biri haline geldiğini bildirerek, kuruluş aşamasında Türkiye’deki tüm belediye başkanlarını bu çatı altında birleştirmeyi hedeflediklerini ve büyük bir tabana ulaşıp bu hedefe doğru ilerlediklerini sözlerine ekledi.
 
 AA
  