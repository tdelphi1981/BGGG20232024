Tekin Akmansoy'a hüzünlü veda
 
 Törene, Akmansoy’un kızları Arzu Akmansoy ile Alev Esen, torunu sanatçı Ozan Orhon, Kültür ve Turizm Bakanlığı Müsteşar Yardımcısı Kemal Fahir Genç, Devlet Tiyatroları Genel Müdürü Lemi Bilgin, Şişli Belediye Başkanı Mustafa Sarıgül ile sanatçı dostları ve sevenleri katıldı. 
 Burada konuşan Akmansoy’un kızı Arzu Akmansoy, sözün bittiği yerde olduklarını belirterek, şunları kaydetti: 
 "Herkese çok teşekkür ediyorum. O, hep yaşıyor. Kalplerde, gönüllerde yaşayacak. O benim babam, o benim her şeyim. Ben çok büyük bir enerji topunu kaybettim. Korkunç bir enerjiydi. Ben onu çok genç kaybettim diye düşünüyorum. Çünkü daha yeni Paris’ten oyun getirtmişti. O oyununu oynayacaktı. Maalesef nasip olmadı. Ama o hep yaşayacak bizimle. Benimle yaşayacak, bıraktıklarıyla yaşayacak. Ama dolu dolu yaşadı, ne mutlu ona. 89 senesini çok güzel bir şekilde yaşadı. Ne mutlu bana ki böyle bir babam vardı. İş ortağım vardı, arkadaşım vardı, ağabeyim vardı." 
 Akmansoy’un torunu Ozan Orhon, dedesinin ışığı, öğretmeni, üstadı olduğunu anlatarak, "Bazı zamanlarda çok ufak sürtüşmelerimiz, arada da küskünlüklerimiz olurdu. ’Dedem neden bana bu kadar kızıyor’ derdim. Ama sonradan bana söylediği her kelime doğru çıktı. Keşke ’Onun izinde olsaydım’ diyorum. ’Keşke o keşkeleri yapmayıp, hep onu dinleseydim’ diyorum. Çok özlüyorum. İnan dedeciğim, bana söylediklerini sonuna kadar göstereceğim. Senin ışığın hiç sönmeyecek çünkü sen bizim hepimizin ışığısın" diye konuştu. 
 Sanatçı Defne Yalnız, Akmansoy’la 43 yıllık mesleki yakınlıkları olduğunu ifade ederek, "Kendisinden çok feyiz aldım. Kantar ailesinden bir ben kaldım. Mesleki bir büyüğümü kaybettim. Anısının önünde saygıyla eğiliyorum" dedi. 
 "Örnek bir kişi olarak hatırlanacak" 
 Kültür ve Turizm Bakanlığı Müsteşar Yardımcısı Kemal Fahir Genç de törende yaptığı konuşmada, sanatın bütün devrimlerin önünde olduğuna inanan büyük usta Tekin Akmansoy’u kaybetmenin derin üzüntüsünü yaşadıklarını ifade etti. 
 Kültür ve Turizm Bakanı Ömer Çelik’in, Cumhurbaşkanı Abdullah Gül’ün huzurunda düzenlenecek bir törene katılacağı için törene katılamadığını belirten Genç, "Kendilerinin başsağlığı dileklerini iletmeyi bir görev biliyorum" diye konuştu. 
 Küçük yaşta adım attığı tiyatro sevdasından son nefesine kadar vazgeçmeyen, meddah geleneğinin önemli temsilcilerinden, yarattığı karakterlerle Türk halkının sevgisini kazanan ve halkın sanatçısı olmayı başaran, yeri kolay kolay doldurulamayacak müstesna bir şahsiyeti ebediyete uğurlamanın hiç de kolay olmadığını vurgulayan Genç, başarılarla dolu sanat yaşamını TBMM Üstün Hizmet Ödülü ve Devlet Sanatçılığı unvanıyla taçlandıran Tekin Akmansoy’un her zaman örnek bir kişi olarak hatırlanacağını, sevgi ve saygı ile anılacağını söyledi. 
 Devlet Tiyatroları Genel Müdürü Lemi Bilgin, tiyatro ve televizyon tarihinde özel bir yere sahip Tekin Akmansoy’u kaybetmenin üzüntüsü içinde olduğunu belirterek, "Sık sık akıl danıştığım, dertleştiğim, zaman zaman şakalaştığım ama her zaman anlayışına, dostluğuna, bilgeliğine ve sevgisine sığındığım çok değerli büyüğüm, meslektaşım, ustam, dostum, ağabeyimi kaybetmiş olmanın acısını yaşıyorum" ifadelerini kullandı. 
 Şişli Belediye Başkanı Mustafa Sarıgül, bugünün 14 Şubat Sevgililer Günü olduğunu anımsatarak, "Böylesine anlamlı bir günde sevgili Tekin ağabeyi uğurluyoruz. Tiyatro oyunlarında inanılmaz roller aldı. Büyük bir tiyatro emekçisiydi" dedi. 
 Törene Kültür ve Turizm Bakanı Ömer Çelik, CHP Genel Başkanı Kemal Kılıçdaroğlu, İstanbul Büyükşehir Belediye Başkanı Kadir Topbaş ile Devlet Opera ve Balesi Genel Müdürü Rengin Gökmen’in çelenk gönderdikleri görüldü. 
 Salona Akmansoy’un tabutu Türk Bayrağı’na sarılı olarak getirildi. Konuşmaların ardından tören geçişi yapıldı ve sevenleri Akmansoy’un tabutuna çiçek bıraktı.
 Tiyatro sanatçısı Tekin Akmansoy’un cenazesi, daha sonra cenaze namazının kılınacağı Teşvikiye Camisi’ne götürüldü.
   
 AA