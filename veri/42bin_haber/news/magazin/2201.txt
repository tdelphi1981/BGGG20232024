Şarkıcı Hayko Cepkin'e şok suçlama
Şarkıcı Hayko Cepkin'in avukatı Dilek Şahbaz Yılmaz, müvekkili Hayko Cepkin hakkında, G.D.A. adlı kişiyi darp ettiğine ve ona hakaret ettiğine ilişkin medyada yer alan haberlerin asılsız olduğunu bildirdi.
Avukat Yılmaz yaptığı yazılı açıklamada, müvekkili hakkında 18 Şubat'ta ve devam eden tarihlerde G.D.A adlı kişiyi darp ettiğine dair bazı haberler yayınlandığını hatırlatarak, şöyle devam etti:

'Müvekkilim Hayko Cepkin hakkında, G.D.A. adlı şahsı darp ettiğine ve ona hakaret ettiğine ilişkin yazılı ve görsel basında, sosyal paylaşım sitelerinde çıkan tüm haberler asılsız olup gerçekleri yansıtmamaktadır. Yapılan bu asılsız haberler nedeni ile kişilik hakları, meslek onur ve şerefi ihlal edilen Müvekkil Hayko Cepkin adına bu açıklamayı vekil sıfatı ile yapma gereği hasıl olmuştur.'

Hayko Cepkin'in 17 Şubat'ta Beyoğlu'nda bir eğlence mekanında yapılan partiden arkadaşları ile çıktığı esnada yanına yaklaşan iki erkeğin el sıkışarak sohbet etmek istediklerini aktaran Yılmaz, bu kişilerin yanındaki 'aşırı derecede alkollü' G.D.A. adlı kadının müvekkiline hakaret ve ithamlarda bulunduğunu, müvekkilinin boğazına sarılarak sıkmaya çalıştığını ve kendisine doğru çektiğini savundu.

Yılmaz, müvekkilinin yanında bulunan arkadaşlarının araya girdiğini belirterek, şunları kaydetti:

'Bu kargaşa sırasında aşırı derecede alkollü olan şahıs yere düşmüştür. Daha sonrasında mekan görevlileri G.D.A. adlı şahsı sakinleştirerek olay yerinden uzaklaştırmışlardır. Tüm bunlar MOBESE kayıtları ile mevcuttur. Söz konusu olayda G.D.A. adlı şahsa müvekkilim tarafından ne bir şiddet uygulanmış ne de hakaret edilmiştir. Bu olayda tek zarar gören kişi, müvekkil ve müvekkilin bayan arkadaşıdır. Zira müvekkilin bayan arkadaşı, o kargaşa sırasında hafif şekilde yaralanmıştır. Müvekkil Hayko Cepkin, G.D.A. adlı şahsın alkol nedeni ile bu şekilde davrandığını düşünerek ve de herhangi bir yaralanma olayı da söz konusu olmadığı için olay yerinden kendi arkadaşları ile birlikte ayrılmıştır.'

Daha sonra G.D.A'nın avukatının Hayko Cepkin'in menajeri Gürol Yılmaz'ı arayarak, olayla ilgili görüşme talebinde bulunduğunu anlatan Yılmaz, buluşmada G.D.A'nın avukatının 50 bin lira istediğini ileri sürdü.

G.D.A'nın avukatının söz konusu paranın verilmemesi durumunda şikayette bulunacaklarını, olayı basına yansıtacaklarını, konserleri protesto ettirmek için girişimde bulunacaklarını, sivil toplum kuruluşlarını da harekete geçireceklerini söylediğini savunan Yılmaz, açıklamasında şunları belirtti:

'G.D.A adlı şahıs, tehdit ve şantaj yolu ile hiçbir şekilde suçu olmayan müvekkilime iftiralar atarak, adeta suç uydurarak, müvekkilden para elde etmeye çalışmıştır. Talebi kabul edilmeyen G.D.A. adlı şahıs, bunun üzerine asılsız suçlamalar yaparak, müvekkil hakkında haksız yere şikayette bulunmuştur. Şantaj ve tehdit fiillerini içeren talepler tarafımızdan ilgili emniyet müdürlüğüne bildirilmiş ve bununla ilgili olarak şikayette bulunulmuştur. Şantaj ve tehdide yönelik görüşmenin yapıldığı mekanın kamera kayıtları, ilgili emniyet müdürlüğü tarafından yerinde inceleme yapılarak tespit edilmiş ve bu kayıtlar mekandan teslim alınmıştır. G.D.A. adlı şahıs hakkında şantaj, hakaret ve tehdit fiillerinden dolayı soruşturma başlatılmıştır. Ayrıca müvekkil Hayko Cepkin'in özelikle kendi beyanı ile G.D.A. adlı şahsın vekili olan avukat hakkında da yasal yollara başvurulacaktır.'