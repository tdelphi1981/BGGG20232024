ARABAYI PATLATMIŞLAR
Şarkıcı Metin Şentürk'ün Beşiktaş'ta aracının camını kıran kişi veya kişiler yeni albüm çalışmalarının kayıtlarını çaldı.
Edinilen bilgiye göre, şarkıcı Metin Şentürk şoförü ve yardımcısı Erdoğan Feyzan'la caddedeki stüdyosuna yeni albüm çalışmaları için geldi. 
 Yardımcısı aracı stüdyoya yakın bir yere park ettikten sonra Şentürk'le beraber stüdyoya girdi. Stüdyoda bir süre kalan Şentürk daha sonra yardımcısıyla aracına geri döndü. Şentürk aracının arka kapısına yöneldi. Cama dokunan Şentürk sağ arka kelebek camının kırık olduğunu fark etti. Araca hırsız girdiğini fark eden Şentürk, yardımcısına çalınan bir şey olup olmadığını sordu. Aracı kontrol eden yardımcısı arka koltukta içinde Şentürk'ün son albüm çalışmalarının kayıtlarının yeraldığı ses kayıt cihazlarının bulunduğu çantanın olmadığını fark etti. Şentürk hemen 155 Polis İmdat hattını arayarak durumu bildirdi. Olay yerine gelen Olay Yeri İnceleme ekipleri Şentürk'ün aracında parmak izi aramaya başladı. Polis çevrede olay yerini gören güvenlik kamera görüntülerini de incelemeye aldı. Polis merkezine giderek ifade veren Şentürk daha sonra olay yerine geldi. Üzgün olduğu görülen Şentürk buna rağmen basın mensuplarının sorularına esprili bir şekilde cevap verdi.  
  HIRSIZ ŞOKU YAŞAYAN ÜNLÜLER  
'GÖZÜMDEN KAÇMADI'
Metin Şentürk, " 'Burası benim stüdyom. Çalışmaya geldik. Çalışmaya geldiğimiz esnada arabayı kısa bir süre bıraktık aslında. Çıkışta gözümden kaçmadı. Arabayı patlatmışlar. İçinde kayıt cihazlarımız vardı. Çok önemliydi onlar. Yeni albümün çalışmalarıydı ve tümü bir aradaydı. O açıdan şikayetçi olmayı uygun gördük ki ulaşabilirsek çok iyi olacak bizim için. İnşallah bu arkadaşlarda farkına varır. Bir şekilde bize ulaştırırlar. Çünkü kimsenin işine yarayacak bir şey yok. Bütün albümün tamamı beş tane kayıt cihazında toparlanmıştı. Hepsini toparladık buraya getirdik stüdyomuza aktaralım diye. Nasip olmadı. İçinde çok şarkı vardı. Bayağı bir üzüldük. Ya hızlıca yeni şarkılar yapmamız lazım ya onların geri gelmesi lazım" dedi. 

ÜZGÜN AMA ESPRİLİ
Olayı esprili dille anlatan Şentürk, "Komik bir şey şaka yapmıyorum. Yardımcı arkadaşım arabayı açtı. Haberi yok. Ben cama dokununca kırıldığını fark ettim. Oğlum dedim; 'Arabayı patlatmışlar' görmüyor musun? Dedim. 'Yok ağabey patlamamış yerinde duruyor' dedi. Ama sonra gördük. Yapacak bir şey yok artık. Biraz canımız sıkıldı. İnşallah sizin sayenizde onlar geri gelebilir" diye konuştu. 

ŞENTÜRK'TEN MESAJ
Polise parmak izi verdikten sonra aracına binerek evine giden Şentürk son olarak ses kayıt cihazlarını çalanlara seslendi. Şentürk; 'Davet etmiş olalım. Geriye getirsinler. Ses kayıt cihazlarımızı alan arkadaşlar onlar sizin işinize yaramaz. O şarkıları tüm Türkiye dinleyecek. Yerinizde olsam geri getirmenin bir yolunu bulurum. Ben kolay kolay yanılmam onlar geri gelecek.' şeklinde konuştu.
Polis olayla ilgili geniş çaplı soruşturma başlattı.