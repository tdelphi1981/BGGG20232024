Volkan Konak Hamsi Festivali'nde coşturdu
ZONGULDAK'ın Ereğli İlçesi'nde düzenlenen Hamsi Festivali'nde konser veren Volkan Konak, şarkılarıyla hayranlarını coşturdu.
İlhan ÇETİN/ EREĞLİ(Zonguldak), (DHA)- Ereğli Belediyesi'nin bu yıl 11'incisini düzenlediği festivalde Amfi Tiyatro'da sahneye çıkan Volkan Konak, sevilen şarkılarını seslendirdi. 'Cerrahpaşa' adlı şarkısını söylerken gözyaşlarını tutamayan şarkıcıya halk büyük ilgi gösterdi. Festival için çevre il ve ilçelerden gelenler de konseri izledi. Yaklaşık 2 saat sahnede kalan Volkan Konak, konserin son bölümünde Kazım Koyuncu'yu da andı. Sanatçı, barkavizyonda Kazım Koyuncu'nun klibi eşliğinde 'Dido' adlı şarkıyı seslendirirken, duygusal anlar yaşandı. Alanı dolduran binlerce kişi, ellerindeki çakmakları ve cep telefonlarının ışıklarıyla şarkıya eşlik etti. Ereğli Belediye Başkanı CHP'li Halil Posbıyık, konserin sonunda Volkan Konak'a üzerinde sanatçının portresi de bulunan Atatürk tablosu hediye etti.