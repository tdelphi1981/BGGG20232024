Onno Tunç anıtını Sezen Aksu açacak!
YALOVA Belediyesi, 1996 yılında meydana gelen uçak kazasında yaşamını yitiren besteci Onno Tunç anısına yaptırdığı yeni anıtın açılışına Sezen Aksu'yu da davet edecek. Açılış önümüzdeki aylarda yapılacak.
Besteci Onno Tunç'un kullandığı uçak 14 Ocak 1996 tarihinde Yalova'nın Armutlu İlçesi'ndeki Taz Dağları'na düşmüş; hem uçağın düştüğü noktaya, hem de Yalova merkeze 2 anıt yapılmıştı. Şehir merkezindeki anıt zarar gördüğü ve tahribata uğradığı gerekçesiyle yıkılmıştı. Zarar gören anıt için harekete geçen Yalova Belediyesi, heykeltıraş Çağrı Özbay'a Onno Tunç anısına tunçtan bir heykel yaptırdı. Heykelin son rötuşlarını tamamlayan Çağrı Özbay, ünlü bestecinin anısını heykelin en iyi şekilde yaşatacağını dile getirdi. Özbay, "Bu heykeli yapmadan önce onu en iyi neyin sembolize edeceğini düşündük. Birkaç model üzerinde çalıştık. Ancak müziğin en önemli ve hatta olmazsa olmazı olan sol anahtarının hayatını müziğe adamış Onno Tunç'u en iyi şekilde sembolize edeceğine karar verdik. 3 aylık bir çalışma sonrasında form olarak sol anahtarına soyut bir görünüm verdik. Kübik formlarla da çalışmayı sonlandırdık. Heykel, mermer bir kaide üzerine yerleştirilecek" dedi.
Yalova Belediye Başkanı Ak Parti'li Yakup Koçal, 2002 yılında Onno Tunç anısında Yalova'nın Panjin Parkı'nda bir anıt yaptırıldığını ancak bu anıtın vandalizme' maruz kaldığını söyledi. Başkan Koçal, anıtı tamamen yıktıklarını ve yerine daha güzel ve modern bir heykel yaptırdıklarını dile getirdi. Yeni bir düzenleme ile Onno Tunç anısına yeni bir heykel yaptırıldığını belirten Koçal, "Yeni bir düzenleme içerisinde anıtı yenilemeyi uygun gördük. Önce tahrip olan anıtı kaldırdık, ardından da ünlü bestekâra soyadı gibi tunçtan yeni bir heykel yaptırdık. Yeni heykeli mermer bir kaide üzerine Raif Dinçkök Kültür Merkezi'nin önüne yerleştireceğiz. Önümüzdeki aylarda açılışını yapacağımız heykelin açılış törenine ünlü sanatçı Sezen Aksu'yu da davet edeceğiz" diye konuştu.