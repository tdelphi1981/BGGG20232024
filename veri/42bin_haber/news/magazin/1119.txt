PEN "Açılan soruşturma endişe verici"
 
 Basın Konseyi, PEN Türkiye Merkezi hakkında, piyanist Fazıl Say’a destek için yapılan açıklamadan dolayı soruşturma açıldığını, bunun da endişe verici olduğunu bildirdi. Basın Konseyi’nden yapılan açıklamada, PEN Yazarlar Derneği’nin Yönetim Kurulu üyelerinin, "halkın bir kesiminin benimsediği dini değerleri alenen aşağıladığı" iddiasıyla yargılanan Fazıl Say’a destek amacıyla yayınladıkları bildiriden dolayı TCK’nın 301. maddesi kapsamında ifade vermek üzere 10 Ocak’ta İstanbul Cumhuriyet Başsavcılığı’na çağrıldığı belirtildi. 
 ÖZGÜRLÜĞÜ SAVUNAN DERNEĞE  BU YAPILAMAZ
  
 Açıklamada, "İfade özgürlüğünü korumayı görev edinmiş bir derneğin, ifade özgürlüğü için yayınladığı bir bildiriden dolayı cezai takibata uğraması, ifade özgürlüğünün ülkemizde nasıl kavrandığını gösteren vahim bir örnektir. Basın Konseyi olarak PEN Türkiye Yönetim Kurulu üyeleri hakkında ceza soruşturması başlatılmış olmasını endişe verici bulduğumuzu, bu konudaki gelişmeleri yakından izlediğimizi kamuoyuna duyurmak isteriz" ifadeleri kullanıldı.