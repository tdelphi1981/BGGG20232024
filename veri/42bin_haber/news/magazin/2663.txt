Müslüm Gürses için mevlit okutuldu
Geçen hafta hayatını kaybeden ünlü şarkıcı Müslüm Gürses için Şişli Camii'nde mevlit okundu. Mevlide sanat dünyasından isimlerin yanı sıra çok sayıda vatandaş katıldı.
Tedavi gördüğü hastanede hayatını kaybeden arabeskin ünlü ismi Müslüm Gürses'in ölümünün 7. günü dolayısıyla Şişli Camii'nde mevlit okundu. Mevlide Gürses'in eşi Muhterem Nur, Orhan Gencebay, Oya Aydoğan, Yunus Bülbül ve çok sayıda seveni katıldı.

İkindi namazı öncesi başlayan mevlitte Muhterem Nur da caminin bayanlar bölümüne geçerek Kur'an ve Mevlit'i dinledi. Yürümekte zorluk çeken Muhterem Nur'un dua sırasında duygulandığı görüldü. Oyuncu Yunus Bülbül de cami avlusunda lahmacun dağıttı.

Cami'deki programa katılan Orhan Gencebay, "Zaman akıp gidiyor. Allah gani gani rahmet eylesin.yaradan böyle istedi. Ciddi düzeyde iyi hizmetler yapılmıştır. Tüm emeği geçerlere teşekkür ediyoruz. Dini vecibemizi yerine getirmeye çalışıyoruz. Allah gani gani rahmet eylesin." dedi.

Nuri Sesigüzel de "Haysiyetli, dürüst, kimsenin dedikodusunu yapmayan mükemmel bir insandı. Eşi Muhterem Hanım benim oynadığım ilk filmde vardı. Müslüm Baba gibilerinin yeri dolmuyor. Ama şimdi bakıyorsunuz günde 50 tane yeni sanatçı çıkıyor." şeklinde duygularını dile getirdi.

Oya Aydoğan, "Müslüm Gürses'in cenazesine gittim ama yanına yaklaşamadım. Çok kalabalıktı. Çok sayıda seveni geldiği için yanına yaklaşamadım. Metin Serezli'yi de kaybettik. 2013 çok uğursuz bir yıl oldu." ifadelerini kullandı.