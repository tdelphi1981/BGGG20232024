'Kaza sevgilimle aşkımı büyüttü'
Geçirdiği trafik kazasında koruması vefat eden, kendisi de ölümden dönen şarkıcı Bengü yeni albüm çıkardı. 'Anlatacaklarım var' adlı bu albüm yeni Bengü'yü anlatıyormuş. O artık işte de aşkta da cesur bir kadın olduğunu ve kazanın sevgilisi Akın Altan'la birbirlerine kenetlenmelerini sağladığını söylüyor... 
 PINAR YILDIZ
  
 pinar.yildiz@posta.com.tr
  
 - Yeni albümünüzün adı ‘Anlatacaklarım Var’ ama albümde bu isimli bir şarkı yok. Albüm adını nasıl seçtiniz? 
  
 Genelde içindeki şarkılardan albüm ismi seçmek klasiktir ama ben büyük bir ismi olsun istedim. Son zamanlarda yaşadığım kötü günlerin, birikimlerin, iyi anların hepsinin bir arada bu albümde toplandığını düşünüyorum. O kötü kazadan önceki ve sonraki Bengü çok farklı. Bu yüzden anlatacaklarım da daha farklı artık. 
 - Kazadan sonra hayatınızda neler değişti?
  
 Ölüme o kadar yaklaşıyorsunuz ki; nefes almanın ne kadar değerli olduğunu görüyorsunuz. Böyle olunca da içinizde bir yolculuğa çıkıyorsunuz. ‘Ben kimim, bu güne kadar nasıl yaşadım? Bundan sonra nasıl yaşamak istiyorum, hayatımda en kıymetli kim olmalı gibi sorular soruyorsunuz kendinize. Artık daha çok ‘ben’ odaklı yaşamak istiyorsunuz. Eskiden başkaları için de yaşardım ama artık istemediğim şeylere hayır diyebiliyorum. Daha güçlü, cesur bir tarafım ortaya çıktı. 
 - ‘Yeni Bengü’ aşkta da daha mı cesur?
  
 Tabii tabii, söke söke artık! Sahnede, klipte ve evde başka bir Bengü var ama iddia hep aynı iddia. O kadın benim evet! Daha cesur bir kadınım artık! 
 - Akın Altan’la ilişkiniz nasıl gidiyor?
  
 İstikrarlı, düzgün giden bir ilişkimiz var. Öncelikle çok iyi iki arkadaşız. Her şeyimi ona sorarım, sohbetimiz çok tatlıdır. Çok iyi anlaşıyoruz. Benim hayattaki yol arkadaşım artık Akın! 
 - En sevdiğiniz tarafı ne?
  
 Çok dürüst bir adam. Benim gibi hayata gülen biri. Her şeyi dert tasa etmez, söylenmez. Çok uyumludur. Güven duygusu ilişkideki en önemli şeydir ve ona çok güveniyorum. Hiçbir zaman aklımda bir soru işareti olmadı. 
 - İlişkinizi nasıl etkiledi bu kaza?
  
 O kötü günden sonra daha çok bağlanıyorsunuz birbirinize. Onun o üzüntüsünü gördükten sonra ‘işte benim yol arkadaşım’ dedim. Neredeyse kaybediyordu beni ve çok korkmuştu. Bu da bizi birbirimize daha çok bağladı. 
 - Evlenmeyi düşünüyor musunuz?
  
 İşime sarılan bir tipim ve daha vakti var diye düşünüyorum. Anne olduğumda çocuğumun dadılarla büyümesini istemiyorum. Şimdi ise iş için koşturmanın tam zamanı. İki üç senem daha var evlenmek için. 
 - Çocuğunuz olursa işe ara mı verirsiniz? 
  
 Zannetmiyorum. Gülben Ergen, Ebru Gündeş son aylarına kadar sahneye çıktılar. Ben de onlar gibi olurum diye düşünüyorum. 
 - Kariyerinizle aşk hayatınız arasında kalsanız tercihiniz hangisi olurdu?
  
 İşimi hep ön planda tuttum. O yüzden önce işim gelir! 
 - Sevgilinizin size yaptığı en güzel sürpriz neydi?
  
 Ben Amerika’dayken erkek arkadaşım giyinme odamı baştan yaratmıştı. Ayıklanması gerekenleri ayıklamış, gardıroplarımı değiştirmiş hatta tek renk askılar asıp odamı butik bir mağaza haline getirmişti. Görünce şok geçirdim. İnanılmaz mutlu oldum. 
 - Sizin erkek arkadaşınıza yaptığınız en güzel sürpriz neydi? 
  
 Ben de onun doğum gününde sahile yemeğe gidiyoruz diye kandırıp önceden kiraladığım ve arkadaşlarımızı da çağırdığım bir tekneye götürmüştüm. Tekneye çıkınca konfetiler falan patladı. Ama hiç şaşırmadı, oturdu yemek yedi. 
 - Oyunculuğa geçiş yapma gibi bir planınız var mı? 
  
 Aslında pek çok teklif geldi. Ama dizi oyunculuğu benim işim değil. Bu işin eğitimini almış çok iyi ve genç isimler var. Sırf meşhurum diye bir dizi de oynamak bana göre değil. Ancak ilerde anı olsun diye bir sinema filminde oynamak isterim. 
 - Modayla aranız nasıl?
  
 Kendime yakışanı giyerim. Sahne kıyafetlerim profesyonel ellerden çıkıyor. Ama genelde spor ve genç giyinmeyi severim. 
 (09.12.2012 tarihli Posta Karnaval'dan alınmıştır.)