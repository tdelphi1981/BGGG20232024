Gülben Ergen 12. anaokulunu Manisada açtı
Sanatçı Gülben Ergen'in başkanı olduğu Çocuklar Gülsün Diye Derneği, 12. anaokulu Manisa'da yaptı.
Atatürk Mahallesi'ndeki anaokulu, Vakıfbank Türkbirliği İlköğretim Okulu bahçesinde düzenlenen törenle açıldı. Ergen'in okul öncesi eğitimin yaygınlaştırılmasına katkı amacıyla kurduğu dernek, bundan önce Trabzon, İstanbul, Mardin, Tokat, Erzurum, Van, Sinop, Hatay, Sivas, Zonguldak ve Aydın'da anaokulu kurmuştu.

Açılış töreninde konuşan Manisa Valisi Halil İbrahim Daşöz, herkesin yüzünün güldüğünü söyleyip Ergen için, "Allah da sizin yüzünüzü güldürsün." dedi. Çocukları geleceğe hazırlamanın devletin görevi olduğunu ancak vatandaşların da bu konuda büyük sorumluluğu olduğunu belirten Vali Daşöz, "Bazı insanlar var ki sadece kendi için yaşamaz. Kendi hayatını toplum için, ülke için ayrıca tanzim eder. İşte burada bunun en güzel örneğini görüyoruz. Bir sanatçımız, sosyal bir sorumluk projesi başlatarak ülkemizde adeta meşale oldu. Gülben Ergen bugün 12. anaokulun açtı ama bu sayının hızla artacağına inanıyorum. Anaokulunun ilimize hayırlı, uğurlu olmasını diliyorum." şeklinde konuştu.

Ergen de 12. anaokulunu Manisa'da açmaktan gurur duyduğunu söyledi. Manisalıların kendisini çok sıcak karşıladığını belirterek, "Teşekkür ediyorum. Bütün Manisa'ya okulumuzu emanet ediyorum. Aldınız mı emanetimi? İyi bakacak mısınız okulumuza?" dedi. Kendi çocuklarını da açılışa getirdiğini söyleyen Ergen, "Onlar da böyle bir okula gidiyor. Burada sizin çocuklarla arkadaş oldular. O yüzden bu anaokulunun anlamı benim için çok büyük. Özellikle anaokulundaki öğretmenlerimizin, müdürümüzün kıymetini bilmenizi, velilerimizden de çocuklarını göndermesini istiyoruz. Bu okulun tabelasında Milli Eğitim Bakanlığı ile birlikte ismimiz yazdığı müddetçe, uzun yıllar sonra ziyarete geldiğimizde mezun olan çocuklarımızı gördükçe çok mutlu olacağız." diye konuştu.

Daha sonra Vali Daşöz, Ergen'e plaket verdi. Yaklaşık 100 çocuğa okul öncesi eğitim imkanı sağlayacak anaokulunun açılış kurdelesi ise Daşöz, Belediye Başkan Yardımcısı Nursel Ustamehmetoğlu, İl Milli Eğitim Müdürü Mustafa Altınsoy, Gülben Ergen, Dernek Başkan Yardımcısı Elvan Oktar ve Johnson Wax Genel Müdürü Ahmet Cüneyt Baktır tarafından kesildi.