'Sağlıklı beslenirim ama sokak simidine de bayılırım'
Tülin Şahin, dizi oyunculuğu ya da şarkıcılık sularında yüzmeden sadece mankenliğe devam ediyor. Ancak kendi deyimiyle 'mankenlik merkez üssüne bağlı' kalarak pek çok şeyi yapmaktan da kendini alamıyor. Televizyon programında mesleği ve sağlık-güzellik hakkında öneriler veriyor, kitaplarıyla sayısız okuyucuya ulaşıyor, internet sitesi ile kadınlara bambaşka bir dünyanın kapılarını aralıyor... İstanbul Life Dergisi, Tülin Şahin ile konuştu 
 - 2012 yılında ‘Top Model Nasıl Olunur?’ adlı kitabınız çıktı. Nereden çıktı fikir?Kitap, modelliğe adım atmak isteyenlere neler öneriyor? 
  
 Bu kitabı hazırlamamın pek çok sebebi vardı. Türkiye’de mankenlik maalesef meslek gibi algılanmıyordu. Çok önyargı var. Öte yandan bu mesleği yapmak isteyen kızların, mankenlik hakkında A’dan Z’ye kapsamlı bilgi edinmek istediklerinde, bulabilecekleri yayın yoktu. Genç kızlar ve anneleri, her gün bağlı olduğum ajansa çok sayıda mail atıyorlardı. Buradaki kızlar “Nasıl sizin gibi yurt dışında çalışabilirim?” derken, benim gibi yurt dışında doğup büyümüş, üçüncü veya dördüncü jenerasyon kızlar ise “Nasıl sizin gibi Türkiye’de başarılı olabilirim?” diye soruyordu. Tabii, ne benim ne de ajansımın herkese yetişme şansı vardı. 
 Tüm bu sorular ve daha fazlası kafamda dolaşırken, iki yıl önce Claudia Schiffer ile Milano’da, Ferragamo için bir tanıtım yaptık. Claudia’ya aklımdaki bu fikri anlatmak istedim, paylaştım, çok beğendi. Model adaylarına tavsiyeler verdi, kitabımın arka kapağına yazı yazdı. Kate Moss, Eva Herzigova, Heidi Klum, Çağla Şıkel, Tuğçe Kazaz, Cansu Dere, Arzum Onan, Yüksel Ak, Deniz Akkaya gibi birçok önemli ve değerli isim de kitapta önerilerde bulundu. Bu kitap A’dan Z’ye uluslararası mankenlik hakkında. Kitapta modellerin güzellik, giyim ve diyet sırları da var. 
 - Modellik nasıl bir meslek sizce?
  
 Bence mankenlik en güzel ama aynı zamanda en zor mesleklerden biri. Tüm dünyada çok az sayıda insanın yapabileceği bir meslek. Ama öte yandan ırk seçmeyen, ayrımcılık yapmayan bir meslek. Çünkü moda dünyasında her türlü insana yer var. Ama tabii ki mesleğin zor tarafları da var. 
 - Kitaplarınız, televizyon programı... Bu yoğun tempoyu nasıl dengeliyorsunuz? 
  
 İyi bir model olmanın kriterlerinden biri de disiplinli ve organize çalışmak. Ben her zaman, her şeyi iyi organize ederek çalışabilmişimdir. 
 - Tüm bu yoğunluğa rağmen, sağlık ritüellerini de es geçmiyorsunuz.
  
 Küçüklüğümden beri spor yaparım. Ayrıca sağlıklı beslenilen bir evde büyüdüm. Ne güzel ki eşim Mehmet de sağlıklı beslenen biri. Bu sayede evde sağlıklı yemekler yapıyor ve yiyoruz. Ama şunu söyleyeyim; mankenlik yapmıyor olsaydım da yine spor yapan ve sağlıklı beslenen biri olurdum. 
 - Sokaktan hiç bir şey yemez misiniz? Yemez olur muyum?
  
 Kestane ve simit yemeye bayılırım. 
 - Evde en iyi yaptığınız yemek ne? 
  
 İçli köfte ve tepsi mantısını güzel yaparım. 
 (22.12.2012 tarihli Cumartesi Postası'ndan alınmıştır.)