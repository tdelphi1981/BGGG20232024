Ünlü mankenin öldürülmesiyle ilgili FLAŞ gelişme
Miss Model of Turkey Yarışması'nda 2003 yılı Türkiye Mankenler Kraliçesi seçilen Aslı Baş'ın ölümü hakkında yalan beyan verdiği iddiasıyla yargılanan iş adamı Ahmet Bayer ve oğulları ile arkadaşları beraat etti.
Bitez 1. Asliye Ceza Mahkemesi'ndeki duruşmaya tutuksuz yargılanan iş adamı Ahmet Bayer ve oğulları Hakan ile Volkan Bayer katılmadı. Duruşmada Aslı Baş'ın ailesinin avukatı Fahri Safa Küpçü ile Ahmet Bayer'in avukatları hazır bulundu.

Mahkeme, yaptığı değerlendirmenin ardından iş adamı Ahmet Bayer, oğulları Hakan ve Volkan Bayer ile arkadaşları Nilgün Okur'un yalan beyanda bulunmadıkları ve adli makamları etkilemedikleri hükmüne vararak, beraatlerine karar verdi.

Avukat Küpçü, duruşmanın ardından gazetecilere yaptığı açıklamada, Türk Ceza Kanunu'na göre sanığın yalan söyleyebileceğini, bunun suç olmadığını ifade ederek, 'Ancak tanık yalan söyleyince suç teşkil ediyor. Beraat kararının hemen ardından temyize başvurduk' dedi.

-Olay-

Miss Model of Turkey Yarışması'nda 2003 yılı Türkiye Mankenler Kraliçesi seçilen Aslı Baş, 2010 yılında Bodrum'un Yalıkavak beldesinde kaldığı binanın üçüncü katından düşerek ağır yaralanmış, kaldırıldığı hastanede yaşamını yitirmişti.

Baş'ın ölümüyle ilgili gözaltına alınan iş adamı Ahmet Bayer'in oğulları Hakan ve Volkan Bayer, 30 Ağustos'ta sevk edildikleri mahkemece tutuklanmıştı. Tutuklu bulunan Volkan Bayer, daha sonra adli kontrol şartı ile serbest bırakılmıştı. Aslı Baş'ın ölümüyle ilgili yalan beyan verdiği iddia edilen Ahmet Bayer ve oğulları ile arkadaşları Nilgün Okur hakkında da dava açılmıştı.