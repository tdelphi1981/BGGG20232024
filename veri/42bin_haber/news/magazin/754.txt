Hadise konseri kısa kesti
ESKİŞEHİR'de açık hava konserine çıkan Hadise, yaklaşık yarım saat sahnede kaldıktan sonra izleyiciler arasında oluşan izdiham nedeniyle konserini bitirdi.
Tepebaşı Belediyesi ile Espark Alışveriş Merkezi'nin dün gece ortaklaşa düzenlediği yılbaşı konserinde sevilen sanatçı Hadise sahneye çıktı. Espark Alışveriş Merkezi'nin yanındaki açık otoparkta gerçekleştirilen konseri, sıfırın altında 2 derece soğuğa rağmen 10 bini aşkın kişi izledi.

Mini etekle sahneye çıkan Hadise, sevilen şarkılarını söyledi. Sahneye yakın olan ön tarafta aşırı kalabalık nedeniyle izdiham oldu. Hadise, izdihamın devam etmesi ve izleyicilerin ezilme tehlikesi geçirmesi üzerine yaklaşık yarım saat durduğu sahneyi terk etti.

Hadise'nin tekrar sahneye dönmemesi üzerine görevliler konserin bittiğini duyurdu. İzleyiciler konserin kısa sürede bitirilmesine yuhalayarak tepki gösterdi, daha sonra olaysız bir şekilde dağıldı.