'Hayatım stüdyoda geçiyor'
Tarkan ile müzik kariyerinin zirvesine hızla tırmanan, neredeyse tüm Tarkan şarkılarında imzası bulunan bir aranjör Ozan Çolakoğlu. 
 ÇAĞNUR HATİPOĞLU
  
 Sadece onun değil, Sezen Aksu, Hande Yener, Nil Karaibrahimgil, Murat Boz, Murat Dalkılıç, Sertab Erener ve Gülşen'in albümlerinin de düzenlemesini yapan perde arkasındaki yetenek. Bunca yıl ön plana çıkmadı, sonra '01' adlı albümünü yaparak gündeme geldi. Kabuğundan öyle bir çıktı ki kliplerde ve DJ kabinlerinde görüyoruz onu artık.
  
 cagnurhatipoglu@gmail.com
  
 - Yılbaşı akşamı dört farklı kulüpte DJ’lik yapacaksınız. Zor olmayacak mı? 
  
 Bilmiyorum, yetişmeyi deneyeceğiz. Trafikten dolayı 5 dakikalık sarkmalar olabilir. Bu nedenle motorla gideceğim. 
 - Aranjörsünüz. Ama aynı zamanda da film müzikleri yaptınız değil mi?
  
 ‘GORA’, ‘Aşk Tesadüfleri Sever’, ‘Sınav’, ‘Organize İşler’, ‘Hokkabaz’ film müziklerini yaptım. Zaten ben önce film müzikleri yapıyordum. Kader beni aranjör yaptı. 
 - Tarkan, Sezen Aksu, Sertab Erener gibi güçlü isimlerin arkasında hep Ozan Çolakoğlu imzası vardır. Niye bunca yıl hiç ortada değildiniz?
  
 Çünkü içime sinen bir albüm istiyordum. Ayrıca, bir proje alınca konsantre olurum. Arka arkaya projeler gelince kendime birşey yapmaya vakit bulamamıştım. 
 - Tarkan ile ağırlıklı çalıştınız galiba.
  
 Yoo, aslında birçok sanatçı ile çalıştım. Hepsi çok özeldi ama Tarkan’la kimyamız çok tuttu. Müzikal bir uyum... Ve 20 yıllık bir geçmişimiz var. Birbirimizi iyi anlıyoruz. İkimizde de hep yeni birşey yapma arzusu fazla. Tüm sanatçılarda var ama herkes daha garantici. “Şarkı beğenildi ben şaşırdım” 
 - İçinize sinmeyen ya da “Kim dinler bunu” dediğiniz ama sizi yanıltan bir şarkı oldu mu?
  
 Murat Dalkılıç’ın ‘Bir Güzellik Yap’ şarkısı... Çok seviyordum ama biraz zor bir şarkıydı. Genel kitle için endişelerim vardı, şarkı o kadar sevilince çok şaşırdım. 
 - Murat Dalkılıç’la yaptığımız sohbette şarkının internette 1 milyar tıklandığını öğrenmiştim.
  
 Murat “Çok mu kulüp şarkısı oldu bu?” dedi, ben de “Sen yap, böyle bir şarkıya ihtiyacın var” dedim. Riski aldı, kazandı. 
 - Yapmak istemediğiniz projeler geldiğinde ne oluyor?
  
 “Ben bu projeye birşey katamam” deyip reddediyorum. Sadece isme geldiklerini anlıyorum zaten. 
 - İkna edilemiyor musunuz?
  
 İkna ediliyorsam bile sürünüyorlar beni beklemekten (gülüyor). Sonra vazgeçiyorlar. “Parçayı sevmeliyim” 
 - Aranje edeceğiniz şarkıyı nasıl seçiyorsunuz peki?
  
 Şarkıyı sevmeliyim. Güzelse şarkıcının kim olduğu, bütçesi önemli değil. 
 - DJ olarak bir sürü şarkı çalıyorsunuzdur. İnsanlar en çok hangi şarkıda eğleniyor? 
  
 Gülşen’in ‘Seyre Dursun Aşk’ şarkısında. Hatta bazen müziği kapatıyorum, herkes şarkıyı söylüyor. O çok büyük bir tatmin. Çünkü stüdyo ortamında kapalı kalıyorsunuz, bunlardan haberiniz olmuyor. Bu tepkileri daha önce bilmiyordum. 
 - Günlük hayatta ne yaparsınız?
  
 Hayatım, geldiğiniz bu stüdyoda geçiyor. Neredeyse yatıya da buradayım. Burada değilsem de evdeyim, çünkü evi özlüyorum. 
 - Evde neler yaparsınız? 
  
 Dizi izlerim, piyano çalar, dinlenirim. 
 - Adanalısınız. Yemekle ve yemek yapmakla aranız nasıl? 
  
 Valla toprağından suyundan mıdır bilmem, yemeyi çok severim. Üşenmezsem yaparım da. Genlerden gelen bir şey var, yemeklerim güzel olur. Zor geleneksel bir yemek yapamam. Benimkiler değişik olur. Ama yanlış anlamayın, yaptığım hiç bir şey çöpe gitmez. 
 “Eurovision’u gözümüzde büyütmeyelim” 
 - Eurovision’da ülkemize birincilik getiren Sertab Erener’in ‘Every Way That I Can’ ve yine Hadise’nin ‘Düm Tek Tek’ şarkılarının aranjörlüğü size ait. Türkiye’nin Eurovision’a katılmama kararı hakkında düşünüyorsunuz? 
  
 Bence biz bunu çok kafamıza takıp büyütüyoruz. Aslında öyle değil. Ayrıca ülkeler kendi çıkarına göre puan veriyor, kazanma şansı kalmıyor. 
 - Sertab ile nasıl birinci olduk öyleyse? 
  
 Orada şarkı çok güzeldi. Yapacak birşeyleri kalmadı. 
 (29.12.2012 tarihli Cumartesi Postası'ndan alınmıştır.)