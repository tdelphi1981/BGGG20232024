'Afrodit' Alaçatı'da 'ev'lendi!
TÜRK Sineması'nın 'Afrodit' lakaplı ünlü oyuncusu Banu Alkan, İzmir'in Çeşme İlçesi Alaçatı Beldesi'nde yeni bir ev satın aldı. Alkan, yakında piyasaya çıkacağını açıkladığı 'Parfüm' adlı albümünün, müzik piyasasını altüst edeceğini söyledi.
Çeşme Alaçatı'da yeni bir ev satın alan Banu Alkan, Ilıca'daki Çardak Restaurant'ta dostlarıyla hasret giderdi. Dostu Çeşmeli Türk Sanat Müziği sanatçısı Kurtul Akın'la sohbet eden Alkan, son bir aydır Paris'te olduğunu ve Alaçatı'da satın aldığı evini dekore etmek için Çeşme'ye geldiğini söyledi. Çeşme'nin kendisi için apayrı bir yeri olduğunu belirten Alkan, "90-60-90 vücudumu Çeşme plajlarında yaptım. Sık sık ve uzun süre yüzerdim. Şimdi de form tutmak için yine buradayım. Plajlarda uzun yürüyüşler yapıyorum. Çeşme'nin temiz havasını bol bol soluyorum. Yakında piyasaya çıkacak olan 'Parfüm' adlı albümümde yer alan 'Aşkın kokusu' adlı parçaya klip çekeceğim. Parfüm müzik piyasasını altüst edecek" dedi.