“Şöhret dediğin ateşten gömlek”
Yakışıklı, başarılı, karizmatik, iyi kalpli... Aile ilişkilerinden 'özel kadın' anlayışına, spor merakından karakter özelliklerine Kenan İmirzalıoğlu Vogue Dergisi'ne kendini anlattı; Çiğdem Anad'ın sorularını cevapladı, Nihat Odabaşı'nın objektifine poz verdi. İşte 'Karadayı' dizisinin yıldızı... 
 - Sence kadın kaç yaşından sonra şarap kıvamını yakalar?
  
 35 yaşından sonra... Şarap gibi kadın, olgunlaştıkça güzelleşen kadındır. Hayatın verdiği bilgi, tecrübe, görgü kadını daha cazibeli hale getiriyor. Böyle kadınların güçlü duruşu etkileyici. Ben şarap gibi kadın severim evet, ama sade de olacak. Albenili ama mütevazı... Zarif ama sağlam... Kendine hayranlık duymayacak. Güzel kadın kendisini seyrediyorsa etrafını göremez, o zaman da güzelliğinin cazibesi kalmaz. 
 - Araba merakın var, değil mi?
  
 Evet. İlk kez yedi yaşımda babamın yanında traktör direksiyonu tuttum. İki arabam var: Cip ve minibüs. 
 - Hep ‘annem’ diyorsun... 
  
 Biz, çocukları annelerin yetiştirdiği jenerasyonuz. Babam benim, ağabeyimin ve kız kardeşimin psikolojisiyle ilgilenemeyecek kadar çok çalışırdı. Annem ise tasarruf için dondurmamızı bile evde yapardı. Yeşilçam filmlerindeki huzurlu aileydik biz. Ortada soba, üzerinde patlatılan mısır, kestane... Evimizde engelli amcam ve 103 yaşında süt dişi çıkana kadar yaşayan babaannemle çok mutluyduk. 
 - Çok mutlu bir aile ortamından geliyorsun ama şu anda yalnız yaşıyorsun. Zamanla yalnızlığın alışkanlık olabileceğini ve bir insanla aynı evi paylaşmanın zorlaşacağını düşünmüyor musun? 
  
 Yalnızlık bir taraftan ömür boyu. Tek başıma yaşamaktan zevk alıyorum. “Ben bu insanla yaşlanmak istiyorum” diyebileceğim insanla bir evi paylaşmak isterim. 
 “Kıyaslamak, hadsizliktir”
  
 Kendini kıyasladığın bir oyuncu var mı? 
  
 Kıyaslamayı hadsizlik sayarım. Herkesin değeri biriciktir. Bir insanın değeri neden başkalarından bağımsız verilemiyor, anlayamıyorum. Hep kıyaslama yapılıyor bir insan değerlendirilirken. Oyunculuğa başladığımda beni de Kadir İnanır ile kıyaslamışlardı. Bu ne hadsizlik! Kadir İnanır yılların oyuncusu. Yeni bir oyuncuyla kıyaslanabilir mi? Bu ne bol keseden atma böyle. 
 - Spora tutkunsun... 
  
 Evet. Yürüyüş, bisiklet, kardiyo ve total body yapıyorum. Total body ile body building arasında fark var. Body building daha kaba, iri kas yapıyor. Ben ise daha sıkı ve fit olmak için total body’yi tercih ediyorum. Ayrıca her sabah Tibet’in Gençlik Pınarı denilen 5 egzersiz yapıyorum. Yogaya, pilatese benziyor. Böylece metabolizmam hızlanıyor, karın bölgesi sıkılaşıyor. 
 “İnsani değerlerim şöhretten önce gelir”
  
 - Bazı yakışıklı gençler ‘belki biz de keşfedilir, para ve şöhret kazanırız’ umudundalar. Bu umutlar boşuna mı? 
  
 Ünlü olmayan isteyen gençler önce hedef belirlemeli. Şans, kısmet, tesadüf ile şöhret yolu açılabilir ama ihtimal düşük. Ayrıca bu yol açılsa bile başarıya ulaşmak kolay değil. Şöhret dediğiniz şey, ateşten gömlek. İnsanı gerçek olmayan şeylere inandırır. Perde kalktığı zaman ise gerçekle yüzleşmek zordur. Ben üniversitede okurken harçlığımı kazanmak için mankenliğe başladım. Öncelikli hedefim üniversiteyi bitirmekti, bitirdim. Mankenliği de oyunculuğu da çok ciddiye aldım, çok çalıştım. İşin ve şöhretin, insani değerlerimin önüne geçmesine hiç izin vermedim. 
 - İnsani değerlerin neler?
  
 Vicdan, adalet, hak yememek. Vicdan duygusu annemden geçti. Yanlış bir şey yaparsam çok rahatsız olurum. Gurur yapmam, vicdanımı dinlemezsem kendimle küs kalırım. İnsanlara tepeden bakmam, onu da annemden öğrendim. Ve gereksiz yere sinirlenmem. Sinirlendiğimde annem bana “İçine şeytan girdi” derdi. Ayrıca çocukluğumdan beri kıskanmayı, kötü düşünmeyi kendimden uzak tuttum. Herkes kendi kısmetini yer. Zaten buna inanıyorsan kıskançlık manasız gelir sana. 
 (22.12.2012 tarihli Cumartesi Postası'ndan alınmıştır.)