'Elini ve avucunun içini öptüm'
 
 Ekranların 'Nuri Kantar'ı ünlü tiyatrocu Tekin Akmansoy, geçtiğimiz Salı akciğerinde yaşadığı sorun nedeniyle Şişli Memorial Hastanesi'ne kaldırıldı. 10 yıldır kalp hastası olduğu ve 5 yıldır da mesane kanseri nedeniyle tedavi gördüğü belirtilen Akmansoy, yoğun bakıma alındı. Bir haftadır yoğun bakımda tutulan Akmansoy, akciğer yetmezliği nedeniyle, saat 09.03'te yaşamını yitirdi. 
 "BİR HAFTADIR YOĞUN TEDAVİ ALTINDAYDI" 
  
 Akmansoy'un ölümü üzerine kızı Arzu Akmansoy, torunu Ozan Orhun, eski manken Atilla Saral ve bazı sanatçı dostları hastaneye geldi. Tekin Akmansoy'un kronik kalp rahatsızlığı bulunduğunu ve mesane tümörü ve akciğer kanseri tedavisi gördüğünü belirten Memorial Şişli Hastanesi Kardiyoloji Bölümünden uzman Doktor Deniz Şener, “Ciddi akciğer metastazı nedeniyle genel durumu kötüleşince hastanemize kaldırıldı. Bir haftadır yoğun tedavi altındaydı. Kalp rahatsızlığı , şekeri ve kalp ve akciğer yetmezliği vardı. Mesane tümörü ve akciğer metastazı nedeniyle tekrarlayan zatürreleri vardı. Ancak bu sabah kalp ve akciğer yetersizliği ileri derecedeki hastalığının beklenen sonucu olarak kendisini kaybettik. Kızı kendisine çok iyi baktı. Son güne kadar bilinci ve motivasyonu yerindeydi. Hastanemizde tıbbi destek verdik. Tiyatronun duayenlerinden bir sanatçıyı kaybettik" dedi. 
  
 . 
 "TÜRKİYE'NİN NURİ KANTARI'YDI"
  
 Babasının ölümü ile büyük üzüntü yaşayan kızı Arzu Akmansoy ise, “Ölüm gibi şeylerle dalga geçerdi. O koca bir çınardı. O benim hem arkadaşım, hem babam hem de canım ciğerimdi. Paristen bir oyun getirtmiş ve onu oynamak istiyordu. Daha bir yere gitmiyorum buradayım derdi. Sabah şarkılar söylüyordu. Aniden kaybettik. O devlet sanatçısı üstün hizmet ödülüne sahip çok büyük bir sanatçıydı. O devlet sanatçısıydı o Türkiye'nin Nuri Kantarı'ydı. Hayatı hep şakaydı. Oyuna hazırlanıyordu bizi üzüp gitti" dedi. Arzu Akmansoy, ölümünden sonra Genelkurmay'dan, AK Parti'den ve Cumhurbaşkanlığı'ndan telefonla arayıp taziyede bulunulduğunu söyledi. 
  
 . 
 SEVGİLİLER GÜNÜNDE TOPRAĞA VERİLECEK
  
 Bu arada Hastaneye gelip Arzu Akmansoy'a başsağlığı dileyen Şişli Belediye Başkanı Mustafa Sarıgül ise, “Nuri Kantar müthiş bir isim ve sanatçıydı. Bizi çok güldürüp çok eğlendirirdi. Bugünse bizi son derece üzdü. Her Salı toplantımıza katılırdı. Sakıp Sabancı Nuri Kantar'a çok takılırdı. Bana sürekli şunu bunu neden yapmıyorsun diye yapıcı eleştirilerde bulunurdu. Bana çok şey öğretti. Tekin abi düşünceler ve inançlar ötesi ötekisi olmayan bir insandı. 14 Şubat sevgililer gününde toprağa verilecek. Sevgilisine hanımefendisine kavuşacak. 
  
 . 
 "ELİNİ VE AVUCUNUN İÇİNİ ÖPTÜM" 
  
 Tekin Akmansoy'un torunu Ozan Orhun ise, son gün dedesinin avucunun içini öptüğünü belirterek, “Son gün hastanede elini ve avucunun içini öptüm. Sanki anlamıştı. Helalleştik. Beni en fazla tenkit eden ve kızan dedemdi. Benim iyi olmamı isterdi. Üç torunu vardı ben en büyükleriydim. O tenkitleri ve eleştirilerinde yıllar sonra haklı olduğunu anladım. O benim ışığımdı, üstadımdı. Dedemin adını yaşatmaya çalışacağım. Cumhuriyete inanan Atatürkçü bir insandı" diye konuştu. Tekin Akmansoy'un cenazesinin, 14 Şubat Perşembe günü Teşvikiye Camii'nde öğle namazına müteakip kılınacak cenaze namazından sonra Zincirlikuyu'da toprağa verileceği bildirildi. 
 >>SANAT DÜNYASI YASTA...
  
 DHA