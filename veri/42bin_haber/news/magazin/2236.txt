Sinem Kobal'dan ilginç cevap
Arda Turan tarafından sinema ve dizilerde 'öpüşme yasağı' konulduğu iddia edilen Sinem Kobal, ilginç bir cevap verdi.

Romantik Komedi 2 filminin başrol oyuncuları Sinem Kobal ile Cemal Hünal; A Haber'de 'Jurnal' programında Şirin Sever'in sorularını yanıtladı. Filmin ilk haftasında aldıkları tepkinin ve gişe rakamlarının kendilerini mutlu ettiğini söyleyen Sinem Kobal, Şirin Sever'in sorusu üzerine o çok merak edilen konu hakkında konuştu.

Arda Turan'ın kendisine yasak koyduğu ve artık senaryodaki 'öpüşme' sahnelerinde rol almayacağı söylenen Sinem Kobal, "Böyle büyük cümleler kurmayı sevmiyorum. Ama her şeye, senaryoyu okuduğunuzda karar veriyorsunuz. Bir projeye bakarken onu her şeyiyle değerlendiriyorsunuz!" diyerek dedikodulara nokta koydu.

CEMAL HÜNAL: OYUNU ÇALMADIK

Cemal Hünal da programda eşi Lale Cangal ile birlikte rol alacağı 'Öfke' oyunundan aniden ayrılması ve yönetmen Savaş Mutlu'nun kendisini hırsızlıkla suçlamasını değerlendirdi. Hünal, şunları söyledi: "Oyunu çalmamız söz konusu değil. Oyunun telif hakkının alınmadığını öğrendiğimiz gün, ayrılma kararı aldık. Biz Tiyatro Arı diye bir grup kurduk ve telifi aldık. 25 Şubat'ta Trump Towers'ta sahneleyeceğiz." Hünal ayrıca, "Savaş Mutlu, telifin başkasında olduğunu öğrenince rol arkadaşımız Sinem Soner'i kovarak oyunu erteletmeyi planlıyormuş" dedi. Hünal, Mutlu'nun "Cemal, 300 lira yevmiyeye muhtaç" sözlerine ise şu yanıtı verdi: "O rakam, benim yol paramı karşılamaz."