Nigar Uluerer'in sağlık durumu nasıl?
Solunum yetmezliği nedeniyle 4 gündür Bodrum Devlet Hastanesi Cerrahi Yoğun Bakım Ünitesinde tedavi altında tutulan Türk Sanat Müziği sanatçısı Nigar Uluerer'in sağlık durumu ciddiyetini koruyor.
Bodrum Devlet Hastanesi Başhekimi Op. Dr. Oğuz Şahin, gazetecilere yaptığı açıklamada, 87 yaşındaki sanatçının tedavisinin hastanenin yoğun bakımında cihazlara bağlı ve uyutulmuş halde devam ettiği bildirdi.

Uluerer'in gelişen akciğer enfeksiyonları ve diğer akciğer sorunlarından dolayı solunum yetmezliği yaşadığını ve göğüs hastalıkları uzmanı tarafından durumunun takip edildiğini bildiren Şahin, 'Uluerer'in durumu şu anda stabil. En kısa zamanda kendisini uyandıracaklar. Ondan sonra son durumunu gözden geçirecekler. Durumu ciddiyetini korumakla birlikte ilk geldiği zamana göre daha iyi' dedi.

Öte yandan sanatçının yakınlarının zaman zaman hastaneye gelerek sağlık durumu hakkında bilgi aldıkları öğrenildi.