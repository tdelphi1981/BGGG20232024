'İlk vergimi 16 yaşında ödedim'
 
 - Bir anda ‘Öyle Bir Geçer Zaman ki’ dizisinde rastladık size. Bizim için sürpriz oldu. Ya sizin için? 
  
 Bu kadar iyi bir dizinin ekibine dahil olmak benim için de çok güzel bir sürpriz oldu. Televizyon izleme kültürüm yok ama bildiğim, izlediğim, karakterlerine aşina olduğum tek dizi buydu. Hamileyken de Amerika’dan diziyi takip ediyordum. 
 - Model, sunucu, oyuncu, yazar, tasarımcısınız. En çok hangisisiniz?
  
 Ana işim ve mesleğim, oyunculuk. Diğerleri, hobilerim. Hobilerimin, hayatıma profesyonel olarak yansıması. 
 - Bu ‘hâlâ büyümeyen kız çocuğu’ algısı sizi rahatsız ediyor mu? Yoksa tam aksi mi? 
  
 Rahatsız olur muyum! Gayet memnunum. Genç kızlar için rol model oldum. Bir yanda anneyim, bir yanda başarılı bir iş kadınıyım, bir yanda da hâlâ ‘bizim kız Tuba’ durumu var. Bu algının olması için uğraşmıyorum ama bu benim. Kendimi hepsine yakın hissediyorum. 
 - Çocuk yaştan beri ünlüsünüz. Ünlü olmasaydınız nasıl bir hayatınız olurdu diye düşünür müsünüz? 
  
 Aksi nasıl olurdu gerçekten bilmiyorum. Bunu şöyle analiz etmeye çalışıyorum: Okul dönemimde insanların bildiği bir kızdım. Şanlıurfa’daki okul yıllarımda mesela, renk olarak farklıydım, tanınırdım. İzmir’de çok aktiftim; voleybol takımındaydım, tiyatro kulübündeydim, yine biliniyordum. 
 - Bu piyasada sizi en çok ne mutsuz ediyor?
  
 Bu işin hâlâ bir piyasa olması, sektör olmaması. Hala çalışma hakları yok, hala 120 dakika süren diziler var. Bu sektörün gitgide çöküşünü görüyorum ve çok üzülüyorum. 
 - Diğer yandan da kimseyi takmayan bir havanız var. 
  
 Doğru. Takacağım insanları seçiyorum, diğer durumları da takmıyorum. 
 - Şans! Hayatınızda ne kadar var?
  
 Çok şanslı değilim. Ben, şansını kendi yaratanlardanım. Hep çok daraldığımda “Neden hayat benim için bu kadar zor” ya da “Neden başarılı olmak için bu kadar çok çabalamam gerekiyor” derim hatta. Bana “Ama sen şanslısın” diyemezsiniz. Ben şans bana geldiğinde hazır olmaya çalışıyorum, o kadar. Bir sürü şey bize teğet geçiyor, farkına varmıyoruz. Şans geldiği zaman hazırsan, dönüm noktanı yaratmış oluyorsun. 
 - 10 yıl öncesine kıyasla kendinizde ne gibi farklar hissediyorsunuz? 
  
 Çok daha bilinçliyim. ‘Ayaklarım yere daha sağlam basıyor’ demeyeceğim, çünkü 16 yaşında ilk vergimi verdim. Ve ciddi vergiler ödedim. 16 yaşında da ayaklarım yere sağlam basıyordu, şimdi magma tabakasına ulaşmış durumda. 
 - Kendinizle en çok hangi konuda gurur duyuyorsunuz? 
  
 Kızım Sare’ye iyi bir anne olduğum için gururluyum. 
 - Kendinizle çatıştığınız, çelişkiye düştüğünüz durumlar oluyor mu?
  
 Felsefem, olabildiğimce iyi insan olmak. Gücüm yettiğince herkese yardım etmeye çalışıyorum. Ama sonrasında da beklentim fazla oluyor. “Bunu bunu yaptım, neden benim başıma bu geldi” diyorum. Oysa “İyilik yap denize at” diyebilmek gerekiyor ama olmuyor işte. 
 ‘Kızımla yaşadığım gerçek aşkmış’ 
 - Sare’nin babasından ayrısınız. Kızınıza nasıl yardımcı oluyorsunuz?
  
 Biz mutluyuz, sadece aynı evde yaşamıyoruz. Babasıyla da benimle de ayrı ayrı mutlu bir hayatı var Sare’nin. Mutsuz anne-baba ile aynı evde olan çocuklar büyük trajedi yaşıyor. Oysa Sare, mümkün olabilecek en mutlu şekilde büyüyor. 
 - Aşkta nasıl bir evredesiniz? 
  
 Gerçekten ‘sonsuz aşk’ denilen şey insanın çocuğuyla yaşadığıymış. O, bambaşka bir şey. Benim Sare’den sonra aşka bakışım farklılaştı. Gerçek aşk bu. 
 - Ne zaman huysuzlaşırsınız? 
  
 Sık sık. Trafikte huysuzlaşırım örneğin. Bir de üzerime çok fazla sorumluluk almayı seviyorum. Başkalarının sorumluluklarını da alıyorum hatta. Böyle olunca bazen dolabiliyorum ve ‘dağılın’ oluyorum. Kısa sürüyor, hemen sakinleşiyorum. 
 - Siyaset, gündem... Twitter’dan anlaşıldığı kadarıyla bunlarla da ilgilisiniz. 
  
 Ülkemde neler olup bittiği konusunda duyarlıyım. Kapalı biri değilim. 
 ‘Outlet’ten alışveriş yaparım’
  
 - Giyim stiliniz farklı ve dikkat çekici. Özel tasarımları seviyorsunuz. Alışveriş rotalarınız nereler? 
  
 Tasarıma harcanan parayı gerekli buluyorum. Ama kendi stilimi yaratırkenki en önemli detay, o önemli parçalarla normal günlük hayatta herkesin ulaşabileceği parçaları kombinlemek. Bu yüzden her yerden alışveriş yapmayı seviyorum. Outlet’lerden alışveriş yapıyorum, çünkü sezon ve trend denilen şeyi takip etmiyorum. Ayrıca vintage kıyafetleri seviyorum, Los Angeles’a her gittiğimde vintage parçalar topladığım pazarlara uğrarım. 
 - Güzellik konusunda takıntılarınız var mı?
  
 Cildime özen gösteriyorum. Makyajlı uyumuyorum. İçeriğinde paraben ve kimyasal madde olmayan ürünler kullanıyorum. Sağlıklı beslenme kısmı ise bende pek yok. 
 (19.01.2013 tarihli Cumartesi Postası'ndan alınmıştır.)