Ferdi Özbeğen, son yolculuğuna uğurlandı
Önceki gün vefat eden sanatçı Ferdi Özbeğen, kılınan cenaze namazının ardından Ulus Mezarlığı'nda toprağa verildi.
Levent'teki Afet Yolal Camisi'nde öğle vakti kılınan cenaze namazına, Özbeğen'in oğlu Hilmi Özbeğen ve yakınlarının yanı sıra Sezen Aksu, Adnan Şenses, Orhan Gencebay, Coşkun Sabah, Fedon, Ali Poyrazoğlu, İzzet Öz, Ali ve Aysun Kocatepe, Nuri Sesigüzel, Şahin Özer, Selami Şahin, Mustafa Alabora gibi sanatçı arkadaşları ile Haluk Ulusoy ve Mehmet Sevigen de katıldı.

Cenaze namazı öncesinde Özbeğen'in oğlu Hilmi Özbeğen'in, tabuta sarılarak uzun süre beklediği görüldü.

Cenazeye, CHP Genel Başkanı Kemal Kılıçdaroğlu, İstanbul Valisi Hüseyin Avni Mutlu, İstanbul Büyükşehir Belediye Başkanı Kadir Topbaş, Beşiktaş Belediye Başkanı İsmail Ünal ve Şişli Belediye Başkanı Mustafa Sarıgül de çelenk gönderdi.

Özbeğen, namaz sonrası okunan duanın ardından Ulus Mezarlığı'nda toprağa verildi.