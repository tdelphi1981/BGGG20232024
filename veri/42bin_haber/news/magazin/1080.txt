Kibariye'den İngilizce şarkı, Asena'dan göbek şov
GAZİANTEP'te müzik otoritelerinin 'Zenci gırtlağı var' dediği Kibariye, hayranlarına sürpriz yaparak Amerikalı ünlü şarkıcı Whitney Houston'un 'I Will Always Love You' şarkısını seslendirdi.
Dedeman Gaziantep Hotel& Convention Center'de gerçekleştirilen programda önce sahneye yeni imajı ve yeni sahne şovlarıyla oryantal Asena çıktı. Kıvrak danslarıyla yürekleri hoplatan Asena, şovunun sonunda seyircilerin arasına girerek birlikte çiftetelli oynadı. Asena'nın ardından sahne alan Kibariye konserinin ilk dakikalarında güçlü yorumuyla Türk sanat müziğinden, arabeske ve pop şarkılara uzanan geniş repertuvarıyla hayranlarını coşturdu. Kendi albümlerinde yer alan Sezen Aksu'nun 'İstanbul İstanbul olalı', 'Gidemem' ve Soner Sarıkabadayı'nın 'Buz' şarkılarını da seslendiren Kibariye, hayranlarına bir de sürpriz yaparak, geçtiğimiz yıl ölen Amerikalı şarkıcı Whitney Houston'un 'I Will Always Love You' şarkısını da söyledi. Yaklaşık 2,5 saat sahnede kalan Kibariye'nin gecenin sonunda söylediği Roman havalarıyla hayranları göbek attı. Şarkıcı Samy Ertan ve İlkim Aydın da sevilen şarkılarıyla davetlilere muhteşem bir gece yaşattı.