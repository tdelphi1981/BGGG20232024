Mustafa Ceceli'den Başakşehirlilere müzik ziyafeti
Son dönemin sevilen şarkıcılarından Mustafa Ceceli, Başakşehir Belediyesi Bahçeşehir Kültür Sanat Merkezi'nde (BKSM) semt sakinlerine müzik ziyafeti verdi.
Seyircisinin coşkun alkışları eşliğinde sahneye çıkan sanatçı, konserin başlangıcında yaptığı konuşmada, Bahçeşehir Kültür Sanat Merkezi'ni kazandırdığı için Başakşehir Belediye Başkanı Mevlut Uysal'a teşekkür etti. Bahçeşehir Kültür Sanat Merkezi'nde bulunmaktan dolayı duyduğu mutluluğu dile getiren Mustafa Ceceli, şu ifadeleri kullandı:

"Kültür merkezlerinin inşası kadar bu merkezlerin etkinliklerle taçlandırılması da gerekiyor. Başakşehir Belediyesi'nin örnek olduğunu düşünüyorum. Arkadaşım Emre Aydın'da verdiği konserden sonra Bahçeşehir Kültür Sanat Merkezi'ni överek, çok beğendiğini söyledi. Buraya ondan aldığım güzel yorumların ışığında geldim. Emeği geçen herkese çok teşekkür ederim. Bu tür kültür sanat merkezlerinin artmasını dilerim."

Kendi albümlerinde yer alan şarkıları seslendiren sanatçı, Orhan Gencebay'ın şarkısını da seslendirdi. Konser sırasında Mustafa Ceceli'ye küçük hayranları tarafından çiçek takdiminde bulunuldu. Sanatçı, konserin finalinde Bahçeşehir Kültür Sanat Merkezi salonunu dolduran müzikseverlerce uzun süre alkışlandı.