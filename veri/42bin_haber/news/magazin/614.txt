'First Lady' ekonomik kriz kurbanı
Yunanistan eski Başbakanı Andreas Papandreu'nun dul eşi Liani, özel eşyalarını satılığa çıkardı. Liani, ihtiyaçlarını ve borçlarını karşılayabilmek için özel eşyalarını satmak zorunda kaldığını söyledi 
 Yunanistan'da, maddi sıkıntıya düşen eski Başbakan Andreas Papandreu'nun dul eşi Dimitra Liani, ihtiyaçlarını karşılayabilmek için özel eşyalarını satılığa çıkardı. 
 Liani'nin bir internet sitesi aracılığıyla satışa sunduğu özel eşyalarının arasında, eşi Papandreu'nun hayatta iken kendisi için ünlü tasarımcı Pablo Fernandez Martinez'e özel olarak sipariş ettiği 20 bin Euro değerinde Loewe marka bir çanta ile ünlü markalara ait paltolar bulunuyor.
 
 Liani yaptığı açıklamada, 850 Euro'luk "dul başbakan eşi maaşı" ile geçinemediğini belirterek, ihtiyaçlarını ve borçlarını karşılayabilmek için özel eşyalarını satmak zorunda kaldığını söyledi.
 Haberin devamı vreklam
 
 'ÇOK ZOR DURUMDAYIM' 
 Yunan medyasının, 500 bin Euro'nun üzerinde ödenmemiş vergi ve kredi borcu bulunduğunu duyurduğu Liani, "Çok zor durumdayım. Evlerim var, ama satamıyorum" dedi.
 
 Liani'nin, Papandreu'nun ölümünden önce kendisi için başkent Atina dışında yaptırdığı iki katlı "Pembe Villa"sı, kısa bir süre önce borçları yüzünden icradan satışa çıkarılmıştı.
 
 Liani, mahkeme tarafından yaklaşık 1.5 milyon Euro değer biçilen, ancak fiyatın yüksek olması nedeniyle alıcı bulamayan villayı üç dubleks ev karşılığında müteahhide vermişti.
 
 Yunanistan'da 1981-1989 ve 1993-1996 yılları arasında başbakan olan Andreas Papandreu (eski başbakanlardan Yorgo Papandreu'nun babası) Liani ile evlenebilmek için dört çocuk sahibi olduğu 35 yıllık eşi Margaret Papandreu'dan boşanmıştı.
 
 Merhum Cumhurbaşkanı Turgut Özal, 1989'da evlenen Papandreu-Liani çiftine düğün hediyesi olarak gümüş fildişi ayna-tarak takımı göndermişti. 
 Ntvmsnbc