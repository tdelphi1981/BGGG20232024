Çılgın bir anneanne olmak istiyorum
Kıpır kıpır bir çocuk, dişi bir kadın, titiz bir anne; Zeynep Ilıcalı ile uzun bir sohbet imkanı bulanlar bu birbirinden tamamen farklı özelliklerin hepsini onda görebiliyorlar. Bir de işin güzellik boyutu var tabii... Yıllara meydan okuyan ünlüler arasına katılan, yaş aldıkça daha alımlı bir kadına dönüşen Ilıcalı, güzellik sırlarını ve hayatının olmazsa olmazlarını New Beauty dergisine anlattı.
Güzellik felsefeniz nedir?      

- Güzellik içten gelen bir duygudur. Ruhumuzu güzel ve iyi duygularla beslersek, bunun dışımıza ve bedenimize gözle görülür şekilde yansıyacağına inanıyorum.

Sizin için güzel nedir? Ya da güzellik kavramı? 

- Gülmek, gülümsemek her kadını güzel yapan ince bir ayrıntıdır. Güzel hissetmek, öyle görünmek için bir Adriana Lima olmaya gerek yok! Bu arada Adriana gerçekten içinin güzelliği dışına vurmuş bir kadın... Victorias Secret baş mankeni kolay olunmuyor. Çok güzel bir vücudu ve yüzü var. Tüm bunların yanında inanılmaz alçak gönüllü... Ayrıca iyi bir eş, anne, çok iyi bir dost... En önemlisi bir tek fiziği için erkekler tarafından beğenilmiyor. Kadın erkek herkes tarafından seviliyor. Özetle çok güzel bir kadın olabilirsiniz ama güzel bir ruh taşımıyorsanız hepsi boş...

Annelik sürecinin dişiliğe katkısını kabul edenlerden misiniz? Yoksa kadını deforme ediyor diyenlerden misiniz?

- Annelik bir kadının dönüm noktasıdır. Her doğum bir kadın için yeniden doğuştur, zaten fiziksel olarak doğumda bütün hücreler yenilenir. Ancak tabii ki kendimize ve bedenimize de iyi bakmalıyız. 
SEKSİ OLACAĞIM DİYE FAZLA ZORLAMAMAK GEREK

Sizce bir kadının taşıması gereken özellikler öncelik sırasına göre nasıl olmalı ve neden: Güzel, dişi, seksi, zarif, bakımlı? 

- İlk sırada zariflik olmalı; o olmadan dünya güzeli olsanız ağzınızı açtığınız an her şey biter. İkincisi ise dişilik, her kadının içinde olan ama kullanması bilinmeyen bir özellik... Sonrasında bakımlı olmak; kendine özen göstermek sadece kadınların işi de değil, her insan için gerekli. Dördüncü sırada ise güzellik; ilk saydığım üçüne sahipsek zaten güzeliz demektir. Son olarak seksilik; her kadın seksi olmayabilir. Seksiliğin dozunu ayarlamak önemli, fazla seksi olayım derken başka boyutlara girmemeli bir kadın...

Gerçekleştirebileceğiniz bir gücünüz olsa kadınlar için ne yapardınız? 

- Biz kadınlar doğamız gereği hassas, duygusal ve kırılganız. Bu özelliğimizi yok etmek ve gözyaşlarına son vermek isterdim.

İyi yaş almak ve güzellik için neler yaparsınız? 

- Bol su, sebze ve meyve ile yaşamaya dikkat ediyorum. Sigara ve alkolden uzak duruyorum. Bunlar cilde zarar veren alışkanlıklar çünkü... Spor, uyku, düzenli beslenme ve en önemlisi sevdiklerimizle vakit geçirmemiz de yüzümüzü ve ruhumuzu güzelleştirir. 
MESNEVİ KİTAPLARLA RUHUMU BESLİYORUM

Makyaj sever misiniz? 

- Çok severim hem de... Kozmetik mağazalarında saatler geçirebilirim. Zaten her kız çocuğu annesinin rujuyla başlar makyaja. Benim kızlarım da ruj ve ojeye bayılıyor.

Makyajda olmazsa olmaz ürünleriniz hangileri? 

- Rimel ve göz kalemi... Göz rengini ortaya çıkaran koyu göz makyajını severim.

İyi görünmek için hayatın içinde başka nelerden beslenirsiniz? Özel meraklarınız, hobileriniz ve spritüel uğraşlarınız var mı? 

- Bana negatif enerji veren insanlardan uzak dururum. Tüm enerjimi paylaştığım ailem, arkadaşlarım ve sevdiklerimle bol bol vakit geçiririm. Mesnevi kitaplar ve dualar ile ruhumu beslerim.

50 yaşınıza geldiğinizde nasıl olmayı istersiniz? 

- 50 artık bir kadın için yaşlılık demek değil, soruyu 60 yapsak daha iyi! Şu an 36 yaşındayım ve kadınlar açısından en bilinçli dönemin 30dan sonra başladığını düşünüyorum. Ben de artık her konuda eskisinden çok daha bilinçli ve hayattan keyif alarak yaşıyorum. 50yi geçtikten sonra ise annem gibi olmak isterim.

Ne gibi?

- Her zaman neşeli, eğlenceli, aktif ve çocuk gibi olmalı insan. Kızlarım onunla inanılmaz eğleniyorlar mesela... İçindeki çocuk ruhunu asla kaybetmedi. Umarım ben de onun yaşına gelince çılgın bir anneanne olurum. 
PAZARLARI  AİLEMİZİN MANTI GÜNÜ

Bir günlük beslenme düzeniniz genelde nasıldır? 

- Sabah kahvaltısız asla çıkmam ve spor öncesi mutlaka kahvaltı yaparım. Ara öğünlerimi atlamamaya özen gösteririm. Öğle yemeklerini ya ofiste ya dışarıda, salata ve protein ağırlıklı olarak yerim. Akşam yemekleri ise evde ailece yenir ve sebze ağırlıklı olur. Ben sağlıklı beslenmeye özellikle kızlarım için dikkat ediyorum. Ancak itiraf edeyim, pazar günleri geleneksel mantı günümüz ve olmazsa olmaz rutinimizdir. 
HAFTADA BEŞ GÜN SPOR YAPIYORUM

Sporla aranız nasıl? 

- Haftada beş gün spor yapmaya çalışıyorum. Sabah kızları okula yolladıktan sonra evimde dekore ettiğim küçük spor salonumda üç gün kick box, iki gün pilates yapıyorum. Kick box hocam bir Amerikalı; onunla 1,5 saatlik zorlu antrenmanlar yapıyoruz. Birer saatlik de pilates çalışmalarım oluyor. Ancak onlara ne kadar söz versem de evde koşu bandında yürümek beni çok sıkıyor, işte onu yapamıyorum. Arkadaşlarımla Bebek sahilinde keyifle yürümeyi tercih ediyorum.

Kick box yapmaya nasıl başladınız? 

- Kick box bana çok zor ve tehlikeli gözüküyordu. Antrenmanları görünce nasıl keyifli ve süper bir kardiyo olduğunu anladım. Çok yoğun konsantrasyon ve enerji gerektiriyor. İki saat çalışsam da zamanın nasıl geçtiğini anlamıyor, buna rağmen enerji dolu oluyorum.