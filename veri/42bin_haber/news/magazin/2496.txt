Müslüm Gürses öldü, işte ilk açıklama
ARABESK müziğin unutulmaz ismi Müslüm Gürses, tedavi gördüğü Şişli'deki Memorial Hastanesi'ne sabah saatlerinde yaşamını yitirdi.
Arabesk müziğinin baba lakaplı sanatçısı Müslüm Gürses, 15 Kasım 2012 Perşembe günü geçirdiği by-pass ameliyatından sonra karaciğer ve böbrek yetmezliği nedeniyle yoğun bakıma kaldırılmıştı. Sanatçının bu sabah ölümü üzerine menajeri Nevzat Takmaz ile doktoru Uzman Dr. Deniz Şener basının karşısına geçti. Açıklamayı yapan Dr. Şener, "Müslüm Babayı maalesef kaybettik. Ailesinin, dostlarının, tüm sevenlerinin, hepimizin, Türkiye'nin başı sağ olsun. Zor bir süreçti. Bu sabah tansiyonu düştü. Kalp durması gelişti, yapılan müdahalelere rağmen maalesef sabah saatlerinde kaybettik. Muhterem Hanıma başsağlığı dileklerimizi iletmek içir kendisini bekledik. Ona başsağlığı dileğini ilettikten sonra da size bu açıklamayı yapıyoruz. Bu uzun süreci birlikte yaşadık. Söyleyecek bir şey yok. Allah sevenlerine sabır versin ve hepimizin başı sağ olsun" dedi.

Şener, ölüm saati ile ilgili soruyu "Sabah saat 08.30 gibi problemler başladı, saat 10.30 gibi kaybettik" diye cevapladı.

Müslüm Gürses'in hayat arkadaşı Muhterem Nur'un ayakta durmakta güçlük çektiği öğrenilirken, menajeri Nevzat Takmaz, gazetecilerin sorularını yanıtsız bıraktı. Sanatçı için yarın saat 10.00'da Cemal Reşit Rey'de bir anma programı düzenlenecek. Gürses'in cenazesi Teşvikiye Camii'nde kılınacak namazın ardından Zincirlikuyu Mezarlığı'nda toprağa verilecek.