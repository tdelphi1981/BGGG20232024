Ben dövdükçe babam gurur duyuyor!
Türk sinemasının en büyük isimlerinden Cüneyt Arkın'ın oğlu Murat Arkın'la lafladık bu hafta. Unutulmaz 'Kara Murat' efsanesini 'Kare Murat' karakteri olarak Harem dizisine yoğun bir mizahla taşıyor bugünlerde. İlk bakışta babasının kopyası gibi. Onun gibi uçuyor, kaçıyor, vurduğu yerden ses getiriyor. Şimdilik 'öpücük' performansını göremedik ama ona da yakında şahit olacakmışız... 
 MESUT YAR İLE BURADA LAF ÇOK
  
 myar@posta.com.tr   twitter.com/mesutyar
  
 - Sanıyorum babanın ilk ortak filminizde attığı tokat biraz ağır geldi? 
  
 Oyunculuğa 30 sene kadar ara verdin çünkü... Allah iki şeyle insanı terbiye etmesin. Biri açlık, diğeri babamın tokadı. Ne mutlu bana ki hayatımda babamdan yediğim tek tokat rol icabıydı.  
 - Peki, Harem dizisinde bin yılın Kara Murat’ını Kare Murat diye değiştirince ikinci bir tokat gelmedi mi Cüneyt Ağabeyden? 
  
 Yok, “Demek sen de ayıracaksın kancık kelleleri ödlek bedenlerden” dedi hatta...  
 - Harem dizisinde babanın performansını sende gördük! Baban “Nayır, nolamaz; kimse benden iyi vuramaz” demedi mi sahi? 
  
 Tam tersine “Ben dövmüş kadar oldum” dedi!  
 - Hiç babanın isminden kaynaklanan bir ‘torpil’ durumun olduğunu düşündün mü? 
  
 Babası yaptığı her işte bu kadar başarılı olan bir insanın onunla aynı işte boy göstermeye çalışması torpil değil büyük bir risktir bana göre. Hakikaten cesaret ister. Torpili yapımcı geçse halk geçmez. Seyirci yorumları çok iyi...  
 - Bildiğim kadarıyla babanın ilk filmleri romantik işlerdi. Sende de romantik adam tipi var. Aşk çocuğu musun sahi? 
  
 Şu kadarını söyleyeyim; Harem’de izleyicileri büyük bir sürpriz bekliyor, romantizm neymiş göreceksiniz. Gerçek hayatta ise hep uzun süreli ilişkilerim oldu. Sanırım insan tam anlamıyla aşkı, çocuk sahibi olduğunda anlıyor...  
 - Bu anlamda da performansın sağlam. Bildiğim kadarıyla 3 çocuğun var. Bu ne hız? 
  
 Acele ise şeytan karışır, hele çocuk yaparken Maazallah. Çocuklar sırasıyla, 7, 4 ve 1 yaşlarında. Her 3 senede bir bana bir şeyler oluyor!  
 - Baban “Ailenin eleştirmeni Betül’dür” demişti. Annenin seninle ilgili eleştirileri nasıl? 
  
 Allah herkese annem gibi bir anne, annem gibi bir eş nasip etsin. Ne karar verirsem vereyim hep yanımdadır. Zaten kararlarımız çoğu zaman birlikte alınır. Ama eminim ben bu işe girme kararı verdiğim dönemlerde benden fazla uykusuz gece geçirdi. 
 (11.11.2012 tarihli Posta Karnaval'dan alınmıştır.)