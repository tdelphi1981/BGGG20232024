Şevval Sam izleyenleri büyüledi
İZMİR'de sahneye çıkan Şevval Sam, söylediği şarkıların yanı sıra derin göğüs dekolteli kıyafetiyle de ilgi çekti.
MNG Kargo'nun 10'uncu kuruluş yıldönümünü kutladığı gece Hilton Oteli'nde yapıldı. Firmanın yönetimi, iş ortakları ve personelini biraraya getiren gecede, gazeteci Tayfun Talipoğlu, 'Yol Hikayeleri' adlı televizyon programından görüntüler eşliğinde sahneye çıktı. Ardından sahneye çıkan Şevval Sam turuncu, göğüs dekolteli sahne kostümüyle, kulaklara olduğu kadar gözlere de hitap etti. Oldukça neşeli ve enerjik olan Sam, Türk sanat müziği ile başladığı konseri türkülerle bitirdi. Zaman zaman mikrofonu da bırakan Şevval Sam, konuklarla birlikte oynadı, halay çekti. Tahta kaşıkları da büyük bir ustalıkla kullanan Sam, konserini Karadeniz türküleriyle tamamladı.

'TÜRKİYE'Yİ SEVMEK YETMEZ, ÇOK ÇALIŞMAK GEREK'

Firmanın Genel Müdürü Aslan Kut, "Türkiye'yi sevmek yetmez. Çok çalışmak, başarmak ve Türkiye insanı ile bütünleşmek gerek. Biz bu anlayışla 2003 yılında çıktığımız yolculukta bugün Türkiye'de 14 bölge müdürlüğü, 26 aktarma merkezi, 700'ün üzerinde yaygın dağıtım ağı, 2000 karayolu aracı ve 7 bini aşkın çalışanımız ile 2000 yerleşim birimine dünya standartlarında hizmet götürüyoruz. İlk kez 'x ray' cihazlarında kargolarını kontrolden geçiren şirket olduk. Dünyanın en ileri teknolojisini aktarma merkezlerinde kullanan ve bir günde 1 milyon adet kargoyu, her bir sistemde saatte 10 bin 500 adet olmak üzere, 7 sistemde 70 bin adet kargoyu saatte işleme kapasitesine sahip bir sistemden bahsediyoruz. Dünya Lideri FedEx Express'in, 220 ülkedeki global hizmet ağına entegre çalışıyoruz. İnovasyon yatırımlarımız, tüketicilerimize sunduğumuz yeni ürünler ve güçü dağıtım ağının sağladığı sinerji, MNG Kargo'nun sektöründe en büyük oyuncularından birisi olma başarısını güçlendirmektedir. Hedefimiz, MNG Kargo'yu orta vadede dünya markaları ligine taşımaktır" dedi.