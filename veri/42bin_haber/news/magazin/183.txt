Shakıra'ya kayısı ikram edilecek
Önümüzdeki günlerde Türkiye'ye gelecek dünyaca ünlü pop yıldızı Shakira'ya da kuru kayısı ikram edilecek 
 Tanıtım Grubu’nun kuruluşu için Ege İhracatçı Birlikleri’nde düzenlenen toplantıya Ege Kuru Meyve ve Mamulleri İhracatçıları Birliği Yönetim Kurulu Üyelerinin yanı sıra AK Parti Malatya Milletvekili Ömer Faruk Öz de katıldı. Toplantıda konuşan Ege Kuru Meyve ve Mamulleri İhracatçıları Birliği Başkanı Osman Öz, gazetecilerin tanıtım için ünlü isimlerden destek alıp almayacakları yönündeki soruya, "Önümüzdeki günlerde Shakira Türkiye’ye geliyor. Ona kayısı ikram edebiliriz. Aynı zamanda dünyanın tanıdığı doktorumuz Mehmet Öz’le de temasa geçeceğiz. Kendisi fındık ile ilgili de önemli çalışmalar yaptı. Gönüllü olarak bize destek vereceğini düşünüyoruz" dedi. 
 ALHARAL: KAYNAK 1 MİLYON DOLAR  
 Türkiye İhracatçılar Meclisi (TİM) Kuru Meyve Sektör Kurulu üyesi Eli Alharal, sayıları 150 bini aşan üretici ailesi ve işletmelerde çalışan 100 bine yakın işçinin geçim kaynağını oluşturan sektörlerinin dünya standartlarının üzerinde üretim yaptığını dile getirdi. Sektörün yılda 1.4 milyar dolar ihracat yapabilir hale geldiğini anlatan Alharal, "2023 yılındaki hedeflerimize ulaşma konusunda önemli bir adım atılarak Kuru Meyve Tanıtım Grubu kurulmuştur. Hedef pazar olarak belirlediğimiz başta Japonya, Çin, Rusya, Hindistan, Endonezya gibi toplam nüfusun 2.5 milyara ulaşan bir coğrafyada ürünlerimizi tanıtmak adına büyük bir imkan elde etmiş bulunmaktayız. Bizler çekirdeksiz kuru üzüm, kuru incir ve Antep fıstığını kapsayan meyve tanıtım grubunun faaliyetlerine önümüzdeki yıl yaklaşık 1 milyon dolar gibi bir kaynakla başlayacağız. Kaynakları hedeflediğimiz şekilde nokta atışı yaparak doğru ve verimli kullanırsak kuru meyve ihracatımızı 2023 yılında 4 milyar doların üzerine çıkarmak mümkün olabilecektir" dedi. 
 ÜRÜN ÇEŞİTLENDİRMESİ ŞART 
 Hedeflere ulaşmak için devletten de talepleri olduğunu dile getiren Alharal, "Bunların en başta geleni kuru meyve pazarında önemli rol oynayan kurutmalık erik, ceviz, badem, elma gibi ürünlerin dünyada kabul görür standartlarda plantasyonlarının teşvik edilmesidir. Ülkemiz ne yazık ki badem ve cevizde net ithalatçı konumundadır. Halbuki bu ürünleri fazlasıyla üretip ihraç edebilecek durumdayız. Kuru kayısı, kuru incir, çekirdeksiz kuru üzüm ve Antep fıstığının yanında ürün çeşitliliğimizin artırılması ve dünya ticaretinden daha fazla pay alınabilmesi için son yıllarda bu ürünlere ait yeni plantasyonların oluşturulmasında önemli bir mesafe kat ettik ama daha önümüzde uzun bir yol var. 2010 yılında dünya ticaretinde bademin ticaret hacmi 3.2 milyar doları, cevizin ticaret hacmi 1.8 milyar doları, kuru eriği ticaret hacmi ise 475 milyon doları bulmaktadır" diye konuştu. 
 VEKİL ÖZ: YENİ PAZARLAR BULMAK GEREKİYOR  
 AK Parti Malatya Milletvekili Ömer Faruk Öz de Kuru meyvenin yurtiçi ve yurtdışının tanıtımının yanı sıra ürüne talep artmasıyla ürün kalitesinin de artacağını söyledi. Üç üründe de ihracatı artırmak için yeni pazarlar bulmak gerektiğini vurgulayan Öz, katma değeri yüksek ihracat için bu ürünlerin ham halde değil işlenmiş halde yurtdışına satılması için de çalışma yapılması gerektiğini kaydetti. Öz, 4 milyar dolarlık ihracat hedefini de az bulduğunu, bir tarım ülkesi olan Türkiye’nin kuru meyvede 5 milyar dolar ihracat yapabileceğini savunan Öz, "Yeni ülkelerde yeni piyasalar oluşturabilirsek talep artacaktır. Arz da sınırlı olduğu için otomatik olarak fiyat da artacaktır. Biz şu an 3.5-4 lira olan ürün girdisini 6-7 liraya çıkarabiliriz" dedi. 
 DHA