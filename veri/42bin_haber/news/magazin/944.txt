Oyuncu Küçükayvaz'ın tehdit davası
Cep telefonundan gönderdiği kısa mesajla bir kadını tehdit ettiği iddiasıyla 6 aya kadar hapis cezası istemiyle yargılanan Küçükayvaz hakkında çıkarılan yakalama emrinin kaldırılmasına hükmedildi 
 Cep telefonundan gönderdiği kısa mesajla, oyunculuk şirketi sahibi kadını tehdit ettiği iddiasıyla 6 aya kadar hapis cezası istemiyle yargılanan oyuncu Cengiz Küçükayvaz hakkında çıkarılan yakalama emrinin kaldırılmasına hükmedildi. İstanbul 37. Sulh Ceza Mahkemesi’ndeki duruşmaya, sanık Küçükayvaz ile avukatı Ömer Turanlı katıldı. 
 'AMACIM TEHDİT DEĞİLDİ'
  
 Duruşmada savunması alınan Küçükayvaz, iddianamede geçen Sibel Akın’a mesaj gönderme olayını doğrulayarak, "Amacım ve niyetim tehdit etmek değildi. Sözleşme yerine getirilmediğinden, hukuki anlamda hakkımı arayacağımı kast etmiştim" dedi. Küçükayvaz, Akın ile telefonda görüşmediğini belirterek, bu yöndeki tanık anlatımını kabul etmediğini söyledi. 
 Hakim Mustafa Ablay, Küçükayvaz’a, 5 yıllık denetim şartıyla hakkında verilecek hükmün açıklanmasının geri bırakılması uygulamasını isteyip istemediğini sordu. Küçükayvaz, "Öncelikle beraatime karar verilsin. Eğer suçum sübuta ererse, hükmün açıklanmasının geri bırakılması uygulamasını kabul ederim" diye konuştu. 
 Avukat Ömer Turanlı da Küçükayvaz’ın "tehdit" suçunu işlemediğini savunarak, "Müvekkilimin suç işleme kastı yoktur. Beraatini talep ederiz" ifadesini kullandı. Ara kararını açıklayan Hakim Ablay, sanık Küçükayvaz’ın ifadesi alındığı için hakkında çıkarılan yakalama emri kararının kaldırılmasına hükmederek, duruşmayı erteledi 
 BABASININ HASTANE MASRAFLARI İÇİN
  
 İstanbul Cumhuriyet Savcısı Mehmet Akif Ekinci tarafından hazırlanan iddianamede, oyunculuk şirketi sahibi Sibel Akın ile Cengiz Küçükayvaz arasında, Küçükayvaz’ın babasının hastane masrafları konusunda uyuşmazlık çıktığı ve bu çerçevede Küçükayvaz’ın müşteki Akın’a 8 Haziran 2010’da cep telefonundan, "Babama bir şey olursa o zaman görüşürüz" şeklinde mesaj göndererek, basit tehdit eylemini gerçekleştirdiği belirtiliyordu. 
 Olayla ilgili beyanı alınan tanık Hülya Özcan’ın, "Küçükayvaz’ın, şikayetçi Akın’a, ’Oraya gelirsem kötü olur’ şeklinde tehditte bulunduğunu ifade ettiği anlatılan iddianamede, ifadesi alınan şikayetçi Akın’ın, şüpheli Küçükayvaz’dan davacı olup, uzlaşmak istemediği ve Küçükayvaz’ın da suçlamayı kabul etmediği dile getiriliyordu. İddianamede, Küçükayvaz’ın, "mal varlığı itibarıyla büyük bir zarara uğratacağından veya sair bir kötülük edeceğinden bahisle tehdit" suçundan 6 aya kadar hapisle cezalandırılması isteniyordu.