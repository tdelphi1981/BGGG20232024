Hakkı Bulut: Bir çınar daha devrildi
Sanatçı Hakkı Bulut, tedavi gördüğü hastanede hayatını kaybeden arabesk müziğinin önemli isimlerinden Müslüm Gürses'in ailesine taziye ziyaretinde bulundu. Gürses'e Allah'tan rahmet yakınlarına baş sağlığı dileyen Bulut, "Hepimizin başı sağ olsun. Bir çınar daha devrildi gitti." dedi.
Müslüm Gürses tedavi gördüğü Memorial Hastanesi'nde bugün saat 10.30 sıralarında yaşamını yitirdi. Ölüm haberinin ardından Gürses'in çok sayıda hayranının yanı sıra hastaneye sanatçı Hakkı Bulut da geldi. 

Ziyaret sonunda bir açıklama yapan Bulut, "Bir sanatçı arkadaşımı, bir dostumu kaybetmenin büyük üzüntüsünü yaşıyorum. Bir süre önce Londra'da bir konser verdik. Durumu çok iyiydi. Türkiye'ye gelir gelmez hastaneye kaldırıldı. Ettiğimiz dualar bu kadar kabul olmadı. Allah'tan kendisine huzur diliyorum. İnşallah ebedi hayatta huzur bulur." diye konuştu. 

"Her gün beraber değildik ama Gürses'le tanışıyorduk." diyen Bulut, "Hiçbir zaman mutluluk görmedi. İnşallah ebedi mutluluğa erişir. Türkiye'nin, sanat dünyasının ve hepimizin başı sağ olsun. Bir çınar daha devrildi gitti. Hayatta kader diye bir şey vardır. Ömrü bu kadardı." ifadelerini kullandı.