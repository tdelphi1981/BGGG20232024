'Erkekleri hayal kırıklığına uğrattım'
Helin Avşar önce 2 ay Trophy Türk yarışması için Kenya'daydı, sonra 22 gün New York'ta kaldı. İstanbul'a gelir gelmez buluştuk. Eskinin yaramaz kızı Helin hala gece hayatını çok sevdiğini ve çıktığını ama artık dikkatli olduğunu söylüyor ve aşk hayatına dair bir itirafta bulunuyor: “Hiçbir erkek beni hayal kırıklığına uğratmadı, tam tersi ben onları uğrattım!” 
 SUNA AKYILDIZ
  
 sn.akyildiz@gmail.com
  
 twitter.com/cadikazaniiii
  
 - Trophy Türk Yarışması için Kenya’ya gittin... Ne kadar kaldın; neler yaptın? 
  
 2 ay kaldım. Çok şey öğrendim. Yokluğu görüyorsun. Elindekiyle yetinmeyi öğreniyorsun. Benim için inanılmaz bir deneyim oldu. 
 - En çok neyi özledin?
  
 Evimi ve yatağımı! 
 - İstanbul’a gelir gelmez ilk yaptığın ne oldu? 
  
 Geldiğimde bir an önce sosyal hayata alışabilmek için sabah kalkar kalkmaz ilk işim spora, oradan da kuaföre gitmek oldu. Tüm sevdiklerimi ziyaret ettim ve 2 gün sonra da New York’a gittim. 22 gün New York’ta kaldım. Kasırga sırasında oradaydım. Kabus gibiydi. 
 - Röportaj yapmayı seviyor musun? En ilginci hangisiydi?
  
 Yaptığım işler içinde en çok röportaj yapmayı seviyorum. Habertürk beni bırakmadığı sürece ben de onları bırakmam. Röportaja en çekinerek gittiğim Abdurrahman Dilipak oldu. Çünkü gitmeden önce elini tutma, uzak konuş, aranda bir metre mesafe olsun gibi uyarılarda bulunmuşlardı. Ama tam tersiydi, çok sevecen biriyle karşılaştım. 
 - Gece gezmelerinde görünmüyorsun. Sıkıldın mı? 
  
 Hala çok dolaşıyorum. Ama artık görünmemeye dikkat ediyorum. Yani kişi isterse görünmeyebilir! 
 - Dışarda ve evde farklı bir Helin var... 
  
 Ben ev hayatını çok seven biriyim. Ama tabii arada benim de yanlışlarım oluyor. Sert ve net bir kadınım. Zaman zaman yanlış anlaşılmalarım oluyor ama bunlar karşımdakine zarar veren şeyler değil. Genelde kendime zararım dokunuyor. 
 - Yaşıtların evlendi, çoluk çocuğa karıştı... Karşına sana evlenmeyi düşündüren biri çıkmadı mı? 
  
 Evliliği düşündüren biri olmadı. Belki de ben evliliğe hazır olmadığım için o gözle bakmadım. 
 - Hayatına girecek erkeğin beyni mi fit olmalı, bedeni mi? 
  
 Görselliğe bakmıyorum diyen yalan söyler. Benim de ilk dikkatimi görselliği çeker. Sabah çirkin bir adamla kim uyanmak ister ki! Ama aptal bir adamla da zor tabii. Yani ikisi de olmalı. 
 - İdeal eş kriterin nedir?
  
 Mutlaka spor yapmalı. İş sahibi olmalı. Babasının cüzdanından yaşayan bir adamla asla olmaz. 
 - Sanki sen bir Türk erkeği ile yapamazmışsın gibi geliyor... Yabancı bir sevgilin olsa ve evlensen; aşk için dinini değiştirir misin? 
  
 Yok yabancı bir erkekle yapamam. Din, dil bunlar evlilikte önemli faktörler... Ama hayat belli de olmaz; çok büyük konuşmamak lazım. 
 - Bir erkekte en tahammül edemediğin şey nedir? 
  
 Kokan erkeğe tahammülüm yok. Su ve sabun var. Ter kokan bir erkek çok itici. 
 - Erkekler seni en çok hangi konuda hayal kırıklığına uğrattı?
  
 Hiçbir erkek beni hayal kırıklığına uğratmadı. Tam tersi ben hayal kırıklığına uğrattım. Hep benden kaynaklandı. Ayrılmak isteyen, ilişkiyi yürütemeyen ben oldum. 
 - Çok spor yapıyorsun. 100-130 kilo bir erkeğin hayatında şansı olabilir mi?
  
 Hayatta olmaz! Kilo vermesi için de hiç uğraşamam. Görsellik önemli. 
 - Parası kısıtlı birine aşık olabilir misin?
  
 Benden daha az kazanan biriyle olmaz. Benim için olsa, bir süre sonra onun için olmaz. O da bu durumdan mutsuz olur. Kendime ciddi bir harcamam var. İleride sorun yaşamamak için denklik önemli. 
 - Sevdiğin erkeği ablaların istemezse tavrın ne olur?
  
 İstemedikleri insanlar oldu. Ama şimdi durup düşündüğümde ne kadar haklı olduklarını görüyorum... 
 - Hiç kimseye söylemeden aniden evlensen tavırları ne olur?
  
 Asla öyle bir şey yapamam. Geleneklere uygun olarak hamamlar, kınalar, düğünler yaparak evlenmek istiyorum. Kimseler beni kandırıp da öyle Las Vegas’larda, Paris’lerde nikah masasına oturtamaz! 
 (09.12.2012 tarihli Posta Karnaval'dan alınmıştır.)