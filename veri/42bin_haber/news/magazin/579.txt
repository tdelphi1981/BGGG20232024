Sadece güldürmüyor, öncülük de yapıyoruz
Yeni bölümü bu akşam 17:50de TRT1de ekrana gelecek 6 Mantı, başta yayın saati ve süresi olmak üzere birçok yeniliği ekrana taşıdı.

Betül Arım, Ortans Kıvanç, Ali Hürol, Ali Uyandıran, Benian Dönmez, Ayça Yağcıoğlu, Atilla Doğukan Türkyılmaz, İpek Nutyalı, Mert Öner, Dilek Çelebi, Caner Kadayıfçı ve Nihan Balyalı’nın oynadığı dizinin oyuncularından bazıları diziyi ve oynadıkları rolleri anlattılar... 
- Yahya Samancı / Yönetmen: Dizi için güzel tepkiler aldık, amaçladığımızı hedefi tutturduk. Dizinin adının neyi ‘6 Mantı’ olduğuna gelince... Dizide meşhur evimizin altında mantıcı dükkanımız olduğu için. Bu dizi ile birçok yenilik de yaşattık diziye emek veren ekibimize ve seyircilere. Bizim dizimiz 60 dakika ve pazar günleri ana haber öncesinde yayınlanıyor. Bu çok önemli. Darısı ekranlardaki diğer dizilerin başına. 
-Burcu Binici / Ayla: İç mimar olma hayali için İstanbul’a ablasının yanına gelen Ayla, İzmirli, tuttuğunu koparan bir genç kız. Neşeli ama yer yer hüzün de barındıran dizi bir arada hayata tutunmaya, mutlu olmaya çalışan bir ailenin hikayesi. Fikriyle duygusuyla arkasında durabileceğim işleri tercih ediyorum, Mantı da böyle bir dizi. 
-Betül Arım / Rengin: Rengin dominant bir tip, kocası ve çocukları üzerinde sürekli baskı kurmak istiyor. Hem melek hem de şeytansı tarafları var. Dizinin mesajına gelince... Hayatta bir şekilde yol alıyoruz, bizi bir şekilde büyütüyor hayat. Dizi dışında bir program yapmak istiyorum televizyona. Sponsor bulabilirsek o da hayata geçecek. 
-Ulaş İnan Torun / Murad: Üniversiteyi yedi yılda bitirebilen Kayserili bir Anadolu çocuğunu oynuyorum. Ama biraz da köylü kurnazı. Kendi istekleri için insanlıktan çıkmadan her şeyi yapabilecek bir karakter. Bir tarafıyla da kalbi temiz biri. 
-Ayça Yağcıoğlu / Selin: Çanakkale’de Biyoloji okurken okulu dondurup İstanbul’a geldim ve oyuncu ajansına yazıldım. ‘6 Mantı’ geldiğime değmiş dedirtti. Selin tipik bir ergen. 16’sında deli dolu bir kız. 
-Atilla Doğukan Türkyılmaz / Küçük Emin: Emin, adı gibi kendinden emin bir çocuk. Hazır cevap. Babası öldükten sonra kendini evin reisi gibi görmeye başladı.