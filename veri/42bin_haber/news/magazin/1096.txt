'Babamdan utanıyorum'
 
 Almanya günlerdir 1991 yılında ölen efsanevi oyuncu Klaus Kinski’nin kızına cinsel tacizde bulunduğu iddialarını tartışıyor. Oyuncunun 60 yaşındaki en büyük kızı Pola Kinski, geçen hafta, yıllarca babasının cinsel istismarına maruz kaldığını açıklamıştı. Pola Kinski,  bugün piyasaya çıkan özgeçmişine dair “Kindermund” (Çocuk Ağzı) adlı 270 sayfalık kitabında, 5 ile 19 yaşları arasında babası tarafından cinsel istismara uğradığını iddia ediyor.
 
 Bild gazetesinin haberine göre Klaus Kinski'nin tatilden Almanya’ya yeni dönen oğlu, 36 yaşındaki Nikolai Kinski ise “Babamdan utanıyorum” dedi. Babasına yöneltilen cinsel istismar suçlamalarından çok yeni haberdar olduğunu ve duyduklarından ötürü derinden yıkıldığını söyleyen Nikolai Kinski, “Babama bu suçlamaların hesabını sormayı çok isterdim” diye konuştu.
 
 Klaus Kinski’nin diğer kızı, ünlü sinema oyuncusu Nastassja Kinski de ablasını cesur açıklamalarından dolayı takdir ettiğini kaydedip ona destek verdiğini belirtmişti. 51 yaşındaki sanatçı, babasının kendisine de yaklaşma denemelerinde bulunduğunu öne sürmüştü.
 
 "Babamı kötülemek için yazmadım"
 
 Pola Kinski, “Welt am Sonntag” gazetesine verdiği röportajında, yaşadıklarını kaleme aldığı kitabı, babasını kötülemek amaçlı değil, cinsel istismarın çocuklarda nasıl derin izler bıraktığını göstermek için yazdığını söyledi.  Pola Kinski, yıllarca korku, panik atakları ve suçluluk duyguları ile acı çektiğini kaydetti.
 
 Kariyerine 1940 yılında başlayan Klaus Kinski, 130’dan fazla filmde rol aldı. Özellikle Werner Herzog’un yönetmenliğindeki "Aguirre, Tanrının Gazabı" (1972) "Vampir Nosferatu" (1979) ve "Fitzcarraldo"nun (1982) da aralarında bulunduğu filmler, onu savaş sonrası Alman sinemasının en önemli isimlerinden biri yaptı.
 
 Üç kez evlenen Kinski’nin her eşinden bir çocuğu bulunuyor. Kinski, anılarını kaleme aldığı 1975 yılında çıkan „Çilek Dudaklarına Deli Oluyorum“ adlı kitabında ensest ilişki fantazilerinden bahsetmişti.