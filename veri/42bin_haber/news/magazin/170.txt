Murat Yıldırım Vatikan'da ödül aldı
Vatikan tarafından verilen Uluslararası Giuseppe Sciacca Ödülü'nü sinema dalında kazanan Türk oyuncu Murat Yıldırım, törenle ödülünü aldı.
Katolik dünyasının ruhani merkezi Vatikan'ın genç yaşında hayata gözlerini yuman mimar Giuseppe Sciacca anısına 11 yıldır kültür, sanat, ekonomi, spor ve sinema gibi farklı alanlarda verdiği ödüle bu yıl sinema dalında, Türkiye'deki "Suskunlar" dizisindeki performansıyla Roma Dizi Festivali'nde dikkatleri üzerine çeken oyuncu Murat Yıldırım layık görülmüştü.

Vatikan'a bağlı Pontificia Università Urbaniana Üniversitesi'nin Aula Magna salonunda düzenlenen ve Vatikan'dan Kardinal Dario Castrillon Hoyos, Kardinal Rafaele Farina ile çok sayıda davetlinin katıldığı ödül töreninde, Murat Yıldırım başta olmak üzere Sciacca ödülüne layık görülen pek çok kişi ödüllerine kavuştu.

Murat Yıldırım ödülünü, İtalyanların genellikle dizilerde rol alan güzel aktrisi Emanuela Tintocchia'nın elinden aldı.

Türk basın mensuplarına konuşan Murat Yıldırım, ödülü kazandığını ilk duyduğunda çok şaşırdığını belirterek, "Geçen sene başladı aslında bu durum. Monte Carlo Televizyon Festivali'nde Türk dizisi "Asi" ile soap opera dalında ikinci olmuştuk. Türk dizilerinin bu şekilde dünyaya açılmasından sonra bu tür başarılar gelmeye devam ediyor. Böyle bir yerde böyle bir ödül almak, beni çok gururlandırdı, onurlandırdı" diye konuştu.

Sinemanın birleştiriciliğine değinen Yıldırım, "Farklı inançtan insanları, farklı kültürden insanları, birbirine bu şekilde bağlıyor olması ve bu şekilde birbirlerini tanıyor olmaları ve belki o önyargıları kaldırması açısından çok önemli bir endüstri. Ve bunun bir parçası olmaktan dolayı da ben son derece mutluyum. Kültürel ayrımların birleşmesi anlamında. Belki hoşgörü belki barışı getirecek güzel adımlar" ifadeleri kullandı.

Böyle bir ödüle layık görülmekten dolayı bir mesajı olup olmadığı sorulan genç aktör, "Dünyaya bir an önce hoşgörü ve barışın gelmesini umut ediyorum" dedi.

-Gecede dikkati çekenler-

Ödül gecesine, 11 yaşındaki ABD'li Cody Mc Casland damgasını vurdu. Doğduktan kısa bir süre sonra bacaklarını kaybeden ancak ailesinin yardımıyla spora başlatılarak yüzme, bisiklet, koşu gibi branşlarda önemli başarılar elde eden Mc Casland, tüm zorluklara rağmen hayata bu denli güçlü tutunmayı başarabildiği için bu yılki Giuseppa Sciacca büyük ödülünün sahibi oldu.

Bir konuşma yapan Mc Casland, 2016'daki Rio Olimpiyat Oyunlarını katılmak istediğini belirtti.

Kardinal Dario Castrillon Hoyos da, Mc Casland'ın azminin herkese ve özellikle Afganistan'da NATO birliğinde görev yaparken yaralanan İtalyan askerlerinin Mc Casland'ı örnek alması gerektiğine vurgu yaptı.

Mc Casland, gecenin sonunda protez bacaklarıyla mini bir koşu şovu sergiledi ve konuklardan büyük alkış aldı.

Bu arada, ödül töreninde Türk oyuncu Murat Yıldırım'ı, eşi Burçin Terzioğlu Yıldırım, menajeri Ayşe Barım, Türkiye'nin Vatikan Büyükelçiliği Müsteşarı Feriba Hokkacı, Türkiye'nin Roma Büyükelçiliği Müsteşarı Sinem Mingan ve Roma Büyükelçiliği Kültür ve Turizm Ataşesi Enis Uğur yalnız bırakmadı.