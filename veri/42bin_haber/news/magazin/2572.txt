Müslüm Gürses'in eski albümleri yok satıyor
Tedavi gördüğü hastanede vefat eden ünlü sanatçı Müslüm Gürses'in eski albümleri, ölümünden sonra da yoğun ilgi görüyor. Sanatçının 100'e yakın albümü olduğunu belirten müzik yapımcıları, bu albümlerin satışının milyonları bulduğunu belirtiyor. Gürses'i yakından tanıyan müzik sektörü temsilcileri, Gürses'in öldükten sonra da müzik sektörüne kazındırdığı görüşünde birleşiyor.
Binlerce seveni tarafından son yolcuğuna uğurlanan Müslüm Gürses, sanat ve müzik camiasının hala en çok konuşulan ismi olmaya devam ediyor. Arabesk müziğin önde gelen temsilcilerinden biri olması nedeniyle hayattayken yaptığı albümler milyonlarca kişinin hala gözdesi olmayı sürdürüyor. Bu nedenle eski albümler yeniden sevenlerinin ilgi odağı oldu. 

İstanbul'daki müzik yapımcıları, Gürses'in ölümünden duydukları üzüntüyü dile getirerek sanatçının gerçek anlamda bir efsane olduğunu söyledi. Gürses'in ölümünü, "Büyük bir insanı kaybettik." şeklinde değerlendiren yapımcılardan Esen Plak Satış Müdürü Yasin Genç, sanatçının ölümünün ardından eski albümlere olan ilginin arttığını ve çeşitli yerlerden yeni albüm siparişlerini karşılamaya çalıştıklarını ifade etti. 

'O BİR EFSANEYDİ'

Sanatçı ile hayattayken tanışan Serkan Taşçı da, Gürses'i 'efsane' olarak tanımladı. "Hastaneye yatmadan önce iş dolayısıyla yanına gitmiştim. Onu tanımak, onunla beraber vakit geçirmek çok zevkliydi. Evine gittiğimde herkesle ilgilenen müthiş bir insandı. Efsaneler hiçbir zaman ölmez." diyen Taşçı, kimi şarkıcıların bir şarkı ile 10 yıl hatırlandığını ama Gürses'in 100 yıldan fazla zamanda hafızalardan silinmeyeceğini kaydetti. 

Gürses ile ilgili en çarpıcı tespitlerden birini yapan Kılıç Müzik'ten Sedat Gönder ise, Gürses'in hayatta olduğu zaman kadar, ölümünün ardından da sektöre yaptığı katkıyı dile getirdi. Gönder, " Hemen hemen yüze yakın albüm çıkardı. Müslüm Gürses'in hayranlarının onun ismini ölümünden sonra da yaşatacağını düşünüyorum. Gürses, yaşarken de bu sektöre kazandırdı, ölümünden sonra da kazandırmaya devam ediyor. Yüze yakın albüm çıkardığı için bunlar ölümünden sonra bir milyon adetin üzerinde, belki daha fazla satmıştır. Gürses'i her kesim dinliyordu, Rock da söylemişti, pop da söylemişti. Müslüm Gürses bir taneydi, üzüntümüz büyük." değerlendirmesinde bulundu.