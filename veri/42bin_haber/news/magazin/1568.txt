Yalan Dünya dizisi sona doğru!
ESKİ başarılar bazen kişinin yeni projelerine ayak bağı oluyor.

Gülse Birsel için de Avrupa Yakası dizisinde yakaladığı başarı, Yalan Dünya için ters tepti. Birselin yeni dizisi, beklenen başarıyı elde edemediği için, yayından kaldırılacağı konuşuluyor. İlk bölümlerinde cuma günleri ekrana gelen, sonra pazartesi gününe alınıp yeterli reyting alınamayınca tekrar cuma gününe dönen dizi, zaman zaman boş haftalar ve tekrar bölümleriyle sadık izleyicilerini üzdü. Dizi için D Yapım tarafından yapılan açıklamada Yalan Dünya kısa bir tatile girmiştir. 2 hafta sonra yepyeni bölümleriyle yayınlanacaktır denildi.
Beklentileri karşılayamadı
Ancak dizinin sürekli tatile girmesi herkesin kafasını karıştırdı. Bir rivayete göre dizi, aralıklarla çekilecek ve sezon sonuna kadar vaziyeti idare ettikten sonra ekrana veda edecek. Ancak yapım ekibinde yer alan bazı isimlerin iddiasına göre, dizi çok yakında yayından kaldırılacak. Erken vedada en büyük etken, birbirinden pahalı oyuncuların masrafının karşılanamaması.