Finlandiyalı güzeller Antalya'da kamp kuracak
Finlandiya güzelinin seçileceği 'Miss Finland 2013' yarışmasının 10 finalisti, nisan ayında Alanya Turizm Tanıtma Vakfı (ALTAV) organizasyonuyla Alanya'da kampa girecek.
ALTAV Yönetim Kurulu Üyesi Şükrü Cimrin, Finlandiya'daki Matka Messut Turizm Fuarı sırasında görüştükleri 'Miss Finland' organizatörlerinin, 10 finalistin Alanya davetini olumlu karşıladıklarını söyledi. Cimrin, Fin güzellerin Alanya'da, Türkiye'nin Helsinki Tanıtma Ataşeliği, DETUR Turizm Firması, Alanya Belediyesi, Alanya Ticaret ve Sanayi Odası ile Alanya Turistik İşletmeciler Derneği'nin destekleriyle ağırlanacağını belirtti. Cimrin, "Miss Finland finalistlerinin yanı sıra Finlandiya'dan en az bir ulusal televizyon ekibi ve yazılı medya mensupları da Alanya'ya gelecek. Yarışmanın yayıncı kuruluşu Live TV, yarışmadan önce yayınlanacak tanıtım filminin bir bölümünü Alanya çekimlerine ayıracak. Yarışmanın final bölümünün bikini çekimleri de Alanya'da yapılacak" dedi. 

Miss Finland 2012 yarışmasında ilk üçe giren Sara Chafak, Sabina Sarkka ve Viivi Suominen katalog çekimleri için Alanya'da bir hafta kalmıştı.