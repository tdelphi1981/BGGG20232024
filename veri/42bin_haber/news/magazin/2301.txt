Sezonun yıldızları
O Ses Türkiyenin bu sezonki yıldızları Mustafa Bozkurt ve Ayda Mosharraf oldu; Bozkurt yarışmayı birinci, Mosharraf ise ikinci olarak tamamladı. Güçlü rakiplerini geride bırakmayı başaran ikiliyle büyük final sonrası buluştuk, yarışma sürecini ve bundan sonrası için yaptıkları planları konuştuk.
AYDA MOSHARRAF: BİRİNCİ OLMAK KISMET DEĞİLMİŞ              
 
O Ses Türkiyeye katılmaya nasıl karar verdin?

- Geçen sene başvuru yapmış, ikinci turda elenmiştim. Bu sene ise davet edildim. 

Davet edilmeyi bekliyor muydun?

- Yok, hayır. Yeniden katılmayı da hiç düşünmüyordum zaten.

Müzik eğitimin var mı?

- Hayır, müzik eğitimi almadım. Çocukluğumdan beri evde şarkı söylerdim. Şarkı söyleye söyleye geçti küçüklüğüm.

Yarışmada dört jüri üyesi var. Şarkı söyledikten sonra kimin dönüp dönmeyeceği düşündün mü? Şu dönseydi dediğin jüri oldu mu?

- Düşünmedim. Sadece şarkımı güzel bir şekilde yorumlamak istiyordum. Tek umudum da içlerinden birinin dönmesiydi.

Jürinin döneceğine emin miydin?

- Ondan emin olamazsın ki... Bakarsın hiç beğenmezler seni. 

Bu kadar ilgi ve destek görmeyi bekliyor muydun peki?

- Beklemiyordum. Sadece güzel performanslar sergilemekti hedefim. Sesimi duyurmak istedim.

KAZANMAYI HAK EDİYORDUM

İkincilik için neler söyleyeceksin?

- Dört kişi kalmıştık. Dördümüz de kazanmayı istiyorduk. Sonuçta Türk halkı oy veriyor. Birinci olmak kısmet değilmiş.

Birinci olmadığın için içinde burukluk oldu mu? Benim hakkımdı diye düşündün mü?

- Hem Mustafanın hem de benim hakkımdı. Kazanmayı hak ediyordum. 

Mustafanın birinci olmasına ne diyorsun?

- Mutluyum onun adına... Bundan sonrası için kendisine başarılar diliyorum. 

Senin gelecek planların neler?

- İngiltereye dönecek, okuluma devam edeceğim. Albüm yapmayı düşünüyorum.  
AYDA MOSHARRAF: YAKINDA TÜRKİYEYE YERLEŞECEĞİM

İngilterede mi yaşıyorsun?

- Evet. Ama en yakın zamanda Türkiyeye yerleşmeyi planlıyorum. 

İngilterede ne okuyorsun?

- Psikoloji okuyorum. 1,5 sene hemşirelik yaptım. 

Albüm çıkarırsan İngilizce mi olur, Türkçe mi?

- 16 yaşımdan beri beste yapıyorum, sayıları 100ü aştı. Hem İngilizce hem Türkçe okuyabilirim ama daha çok Türkçe olmasını istiyorum. 
MUSTAFA BOZKURT: BENİM SESİME KİMSE DÖNMEZ SANIYORDUM

O Ses Türkiyeye katılmaya nasıl karar verdin?

- Aslında bir karar yok ortada. Arkadaşım katıldı yarışmaya. Başvuru yapmaya giderken beni de çağırdı. Ona destek olmak için yanında gitmiştim. O arada ben de girdim içeriye. Sonra o gelemedi, sadece ben geldim İstanbula...

Elemelerde sesini beğenip sahneye dönün ilk jüri üyesi Mustafa Sandaldı. Onu seçmende bunun etkisi oldu mu? 

- Ben aslında kimse dönmez sanıyordum. O yüzden hiçbir plan yapmamıştım. Ama Mustafa Sandal döndü, ardından Murat Boz ve Hadise... Seçim konusuna gelince... Ben konservatuar okuduğum için işin müzikal kısmına ağırlık verdim ve o an şunu düşündüm: Kim daha fazla müzikal bilgiye ve tecrübeye sahip? Ve Mustafa Sandalın ağırlığı hepsinden fazla gibi geldi bana. Sonuçta bu işte 20 yılı devirmiş ve dimdik durabilmiş nadir insanlardan. Bu kültürde kaybolmak çok kolay, 20 yıl bir pop müzik sanatçısının ayakta durması çok zordur. Mustafa Sandal bunu başardı. O yüzden kendisini seçtim. 

İlk eleme gününde Buraya utanarak geldim. Çünkü kucağımda bağlama ile formata pek uygun değilim dedin. Ne değişti?

- Bizim milletimiz, ne olursa olsun özünü kaybetmez. Bu bizim fıtratımızda vardır. Kendi kültürlerini asla hiçe saymazlar. Bu yarışmada gördük ki halk müziği her zaman daha fazla değer görür. Ne kadar güncel müzikler ön planda olsa da, daha çok ekranlarda görünse de, gönüllerdeki her zaman halk müziğidir. Ondan dolayı çok güzel tepkiler geldi. Ama açıkçası ben bile bu kadarını beklemiyordum.

ARTIK BURAYI UNUTUP ANTEPE DÖNEMEM

Antepte okul ve müzik çalışmaları dışında neler yapıyordun? 

- Ben yaklaşık 6-7 yıldır ailemden ayrı yaşıyorum. Hem okulun hem de işyerimin eve olan uzaklığı nedeniyle durum böyle. Tek bir işlyerim de olmadı benim. Müzik sektöründe çalışıyordum, programlar yapıyordum. Boş zamanlarımda da araba tamirciliğinden tutun da inşaatçılığa kadar birçok meslekle uğraştım. Ama en başarılı olduğum şey müzikti. Bu da yarışma sonunda belli oldu zaten.

Bekliyor muydun böyle bir sonuç? 

- Birincilik umudu sahneye çıkıp ilk performansımı sergiledikten sonra doğdu içimde. Artık seninle duramam cümlesinden sonraki ilk alkış, birincilik hedefini gösterdi bana. Çünkü stüdyoda bulunan insanların yaş ortalaması 15-25 arası. O insanların bu müziğe değer verdiğini görünce dedim ki Olacak Mustafa, bu işin sonu güzel...

Peki bundan sonra nasıl olacak hayat, neler değişecek? 

- Burada yaşananları tamamen unutup Antepe dönmem söz konusu olamaz.

Albüm ne zaman çıkacak? 

- Hazırlıklara başladım. Şu an repertuvarı tamamlamaya çalışıyoruz. Bomba gibi geleceğiz inşallah. 
HER SESİ KALIN OLAN AHMET KAYA DEĞİLDİR

Yarışmada ağırlıklı olarak Ahmet Kaya şarkıları söyledin. Bazıları seni taklit olmakla suçladı, eleştirdi... O konuda ne diyeceksin? 

- Sadece Ahmet Kaya şarkıları söyleyerek birinci oldu denmesi bana mutluluk veriyor. Bu beni gocundurmaz ki... Önemli olan onu taşıyabilmek. Kimse onun gibi yapamaz ama önemli olan belli bir seviyenin altına da düşürmemek. Ben bunu başardığıma inanıyorum. Özellikle altını çiziyorum, her sesi kalın olan Ahmet Kaya değildir! Onu taklit ediyor anlamına da gelmez. Ahmet Kaya şarkılarının yanı sıra Neşet Ertaştan da bir türkü okudum mesela... Sezen Aksu şarkısı vardı, Hakim Bey... Finalde Mustafa Sandalın Pazara Kadar parçasını beraber okuduk. Hepsini okuyabiliyorum yani, sıkıntı yok.                   