Özcan Deniz'in beraati istendi
Cumhuriyet Savcısı Mehmet Doğar, 'kurduğu aile şirketi aracılığıyla piyasayı 2 milyon lira dolandırdığı' gerekçesiyle yargılanan Özcan Deniz, Adem Zeren, Zahit Timur Güldü ve Varol Ilgar'ın beraatini isterken, Ercan Deniz ve Nalan Güldü'nün 3 yıldan 12 yıla hapisle cezalandırılmasını talep etti.
Bakırköy 9. Ağır Ceza Mahkemesi'ndeki duruşmaya, tutuksuz sanıklar katılmazken, avukatları hazır bulundu.

Cumhuriyet Savcısı Mehmet Doğar, esas hakkındaki mütalaasında, sanıklar Özcan Deniz, Adem Zeren, Zahit Timur Güldü ve Varol Ilgar'ın suçu işlediklerine dair cezalandırmalarına yetecek kesin ve inandırıcı delil olmadığı için beraatini talep etti.

Mütalaada, sanıklar Ercan Deniz ile Nalan Güldü'nün 'Renk Petrol A.Ş'yi dolandırmak' ve 'sahtecilik' suçlarından 3 yıldan 12 yıla kadar hapis cezasına çarptırılmaları istendi.

Sanıklar Ercan ve Özcan Deniz'in avukatı Hasan Ahi, vekaletnameyi yeni aldığı için dosyayı inceleyemediğini belirterek, süre istedi.

Mahkeme heyeti, Varol Ilgar ile Adem Zeren'in avukatının bilirkişi incelemesi talebini dosyadaki mevcut delil durumu göz önüne alarak reddetti. Duruşma, eksikliklerin giderilmesi için ertelendi.

-İddianameden-

Küçükçekmece Cumhuriyet Başsavcılığı'nca hazırlanan iddianamede, sanık Özcan Deniz'in maddi katkıları ve yönlendirmesiyle kardeşi Ercan Deniz'in, yasal zorunluluk nedeniyle sembolik bir hisse miktarını da annesi Kadriye Deniz adına göstererek 25 Ekim 2005'te Özgün turizm şirketini yasal olarak devraldığı belirtilerek, şirketin yasal sorumlusunun Ercan Deniz olduğu, sanık Nalan Güldü'ye de hukuki işleri yapmak üzere tam yetkili vekaletname verildiği anlatılıyor.

Sanıklar Nalan Güldü ve Ercan Deniz'in, Özcan Deniz'in unvan ve sıfatından kaynaklanan kamuoyu nezdinde güvenilirliğinden de istifade ederek, çok sayıda ihaleye girdikleri ve kazandıkları anlatılan iddianamede, şirketin Renk Petrol'a yönelik ödemelerini aksattığı, şirkette alacaklıların paralarını almalarını imkansız hale getirmek için Ercan Deniz'in hisseleri bedelsiz olarak şirkette sigortalı çalışan Varol Ilgar'a, Kadriye Deniz'in hisseleri de yine bedelsiz olarak Adem Zeren'e devrettiği belirtiliyor.

İddianamede, şirketin görünmeyen ortağı olarak belirtilen sanık Özcan Deniz'in şahsına, 137 bin 396 lira ödeme yapılmasının yanı sıra Deniz Prodüksiyon isimli firmasına da 126 bin 600 lira ödenerek usulsüz kaynak aktarımı gerçekleştirildiği kaydediliyor.

Sanıkların, bankalardan üç çalışan adına toplam 73 bin liralık kredi çektiği ve Özgün limited şirketinin alacakları danışıklı olarak ve haciz yoluyla Ercan Deniz ve Özcan Deniz'in hesaplarına aktarıldığına yer verilen iddianamede, sanıkların bu şekilde piyasayı 2 milyon lira dolandırdığı iddia ediliyor.

Özcan Deniz ve Zahit Timur Güldü'nün, 'nitelikli dolandırıcılığa iştirak' ve 'azmettirmek' suçlarından 6 yıldan 21 yıla kadar hapisle cezalandırılması talep edilen iddianamede, diğer sanıklar Ercan Deniz, Nalan Güldü, Adem Zeren ve Varol Ilgar'ın 'suça aracılık etmek', 'azmettirmek', 'resmi belgede sahtecilik' ve 'zincirleme nitelikli dolandırıcılık' suçundan 20 yıldan 38 yıl 9 aya kadar hapis cezası isteniyor.