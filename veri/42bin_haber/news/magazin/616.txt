Herkes duysun: Nişanlandım!
10 yıl önce katıldığı “American Idol” yarışmasını kazanarak müzik dünyasında adını duyuran ve o dönemden beri çok sayıda başarıya imza atan Kelly Clarkson Cumartesi günü Twitter hesabından yaptığı açıklamada nişanlandığını belirtti 
 NY Daily News’un haberine göre Clarkson(30) bu yılın başlarından beri menajer ve aynı zamanda “country müzisyeni” Reba McEntire’ın üvey oğlu olan Brandon Blackstock ile birlikte olduğunu önceki dönemlerde açıklamıştı.
  
 Clarkson Cumartesi günü Twitter hesabından yaptığı açıklamada: “Nişanlandım! Herkes bilsin istedim!! Dün gece hayatımın en mutlu gecesiydi!” ifadelerini kullanarak nişanlanmasından dolayı duyduğu heyecanı takipçileri ile paylaştı.
  
 Şarkıcı açıklaması sonrasında yine Twitter hesabından paylaştığı bir fotoğrafla hayranlarının kanarya sarısı elmas yüzüğünü görmelerini sağladı.
  
 Şarkıcı fotoğrafın altına düştüğü notta yüzüğün tasarımına erkek arkadaşının da katkıda bulunmuş olduğunu ve kendisinin de Blackstock’un yüzüğünün tasarımına katkıda bulunmak için sabırsızlandığını belirtti.
  
 Clarkson geçen ay konuk olduğu “Ellen DeGeneres Show” isimli programda, bu yılın başlarından beri Blackstock ile birlikte olduklarını ve birlikteliğinden dolayı çok memnun olduğunu dile getirmişti.
  
 Hayatında ilk kez Şükran Günü’nü ve Noel’i yalnız geçirmediğini de sözlerine ekleyen Clarkson çok mutlu olduğunu söylemişti.
  
 Clarkson Kasım ayındaki programda ayrıca Blackstock ile muhtemelen nişanlanacaklarını da belirtmişti.