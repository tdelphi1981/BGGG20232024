Harem dizisine suç duyurusu
 
 Konya’da turist rehberliği yapan Ömer Faruk Bildirici, ulusal bir televizyon kanalında yayınlanan ’Harem’ adlı dizide padişahın ve o dönemdeki yöneticilerin halkın gözünde küçük düşürüldüğünü iddia ederek dizinin kaldırılmasını talep etti, yönetmen Gani Müjde hakkında ’hakaret’ suçundan dava açılması için savcılığa suç duyurusunda bulundu. 
 Yayınlanan diziyle, padişahlara ve devlet yöneticilerine iftiralar atıldığını öne süren Bildirici, İstanbul Cumhuriyet Başsavcılığı’na gönderilmek üzere Konya Cumhuriyet Başsavcılğı’na bir dilekçe sundu. 
 MUHTEŞEM YÜZIL İÇİN DE YAPMIŞTI
  
 Bildirici, dilekçesinde şunları öne sürdü: "Dizi yönetmeni Gani Müjde, ’Harem’ dizisi aracılığıyla tarihimizde yaşanan olayları mizah konusu yapmak suretiyle o dönemde yaşamış olan padişahları ve devlet yöneticilerini halkın gözünde küçük düşürerek gıyaplarında rencide etmektedir. Şöyle ki dizi bölümlerinden de anlaşılacağı üzere o dönemde yaşamış padişahları ima ederek isimleri kelime oyunu yaparak sanki onlar alkol müptelası, halvet düşkünü, kadınların oyuncağı olmuş ve saray hayatında başka yaşantıları olmamış gibi gösterme cürretinde bulunarak apaçık tarihimize adına altın harflerle yazdıran ve Türkiye Cumhuriyeti’nin kuruluşunun temel taşlarının oluşumunda büyük emeği geçen şahsiyetlere iftira atmaktadırlar. 
 İş bu seviyesizce halkı aldatmak ve tarihte yaşamış padişahları kötü olarak halka empoze etmeye çalışan dizi yönetmeni Gani Müjde hakkında vatandaşlık vazifesi olarak suç duyurusunda bulunma zarureti hasıl olmuştur." 
 Bildirici, suç duyurusu dilekçesinin son bölümünde ise ’Harem’ dizisinin yayından kaldırılmasını ve yönetmesi Gani Müjde hakkında da TCK’nın 125’inci maddesi gereğince hakaret suçundan 3 aydan 2 yıla kadar hapis cezası istemiyle dava açılmasını talep etti. Bildirici, ’Muhteşem Yüzyıl’ dizisi hakkında da benzer iddialarla suç duyurusunda bulunmuştu. 
 DHA