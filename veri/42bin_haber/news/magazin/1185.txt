Yarışmalar da erotikmiş!
 
 RTÜK İzleme ve Değerlendirme Dairesi, yarışma programları için de ‘’Erotik’’ yorumu yaptı. Kadın sihirbazların kıyafetlerini ‘’Erotik’’ olarak değerlendirdi. Kadın ve erkeklerin kucak kucağa oturmasını da ‘’Uygun’’ bulmadı.  RTÜK üyeleri ise, bu yorumları reddedip, cezaya gerek görmedi.
 
 RTÜK toplantısında iki yarışma programı ele alındı. İzleme ve Değerlendirme Dairesinin raporunda, Show TV’de 26 Kasım gecesi yayınlanan “En Büyük Show” adlı programda, kadın sihirbazların erotik gösteri yaptığını ve kıyafetlerinin de ‘’Teşhircilik boyutunda olduğu’’ öne sürüldü.
 
 Bir başka raporda ise, Kanal D’de 18 Kasım gecesi yayınlanan “Ben Bilmem Eşim Bilir” adlı programda ise yarışmacıların bir aracın içine, kapasitesinden çok insanı sokmaya çalıştıkları belirtilerek, ‘’Kadınlı erkekli, kucak kucağa veya daha farklı biçimlerde bindirilmeye çalışılmaktadır’’ denildi.
 
 RTÜK üyeleri ise, İzleme ve Değerlendirme Dairesinin her iki programla ilgili yorum ve ceza istemine katılmadı. ‘’Erotik’’ değerlendirmesi için de, bu tür yarışmalara katılanların, her ülkede benzer kıyafetler giydiğini vurguladı. Oy çokluğu ile Kanal D ile Show TV’ye ceza verilmesine gerek görülmedi.
 
 
 
 
  