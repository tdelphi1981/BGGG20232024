30 bin TL tazminat verecek
Muhtelem Yüzyıl dizisinde 'Şeker Ağa' karakterini canlandıran İzmirli tiyatro ve dizi oyuncusu Yüksel Ünal, 13 yıllık eşi Ayşegül Ünal'dan, 30 bin lira tazminat ödemeyi kabul ederek anlaşmalı olarak boşandı. Ünlü oyuncu, ayrıca oğluna ve eşine aylık toplam 2 bin 500 lira nafaka ödeyecek 
 Dizide saray aşçısı 'Şeker Ağa' karakterini canlandıran ve beğeniyle izlenen 39 yaşındaki Yüksel Ünal, İzmir 10'uncu Aile Mahkemesi'nde görülen davanın duruşmasına 13 yıllık eşi 40 yaşındaki Ayşegül Ünal ile birlikte katıldı. Duruşmaya birlikte giren çift, hazırladıkları boşanma protokolünü de mahkemeye sundu. 
 OĞULLARININ VELAYETİ ANNEDE
  
 Anlaşmalı boşanan çiftin 9 yaşındaki oğullarının velayeti anneye verildi. Hakim, çiftin aralarında yaptıkları protokol gereği Yüksel Ünal'ın Ayşegül Ünal ve oğlu için ayda 2 bin 500 lira nafaka ile 30 bin lira tazminat vermesine hükmetti. Boşanma şekli anlaşmalı olduğu için hakim çifte boşanma gerekçesini sormadı. 
 HAYRANLARI FOTOĞRAF ÇEKTİRDİ
  
 Duruşma sonrası İzmir Adliyesi çalışanları ve duruşma sırası bekleyen hayranları, 'Şeker Ağa' ile hatıra fotoğrafları çektirdi.
 Almanya doğumlu oyuncu Ünal, radyo program yapımcılığı, sunuculuk, seslendirme, reklam ajanslarında metin yazarlığı ve grafikerlik gibi işlerde çalıştı. 
 Radyoda program yaptığı dönemde dinleyicisi Ayşegül Ünal'la hayatını birleştiren Yüksel Ünal, İzmir'de Tansaş Çocuk Tiyatrosu, Drama Oluşum Sahnesi, Tiyatroevi İzmir'de oyunlar oynadı. Amatör topluluklarla da oyunlar oynayan Ünal'ın Kanal D'de yayınlanan 'Yol Arkadaşım' dizisi, kamera deneyimini yaşadığı ilk yapım oldu. Muhteşem Yüzyıl dizisinde canlandırdığı Şeker Ağa rolüyle geniş hayran kitlesine ulaştı.
  