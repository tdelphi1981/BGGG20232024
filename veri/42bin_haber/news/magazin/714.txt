Türk dizilerine yeni rakip
Türk dizilerinin çok izlendiği ülkelerden Makedonya'da devlet televizyonu, 1900'lü yıllarda Osmanlı'ya karşı savaşan komitacıların hayat hikayelerini televizyon dizisi olarak ekrana taşımaya hazırlanıyor 
 Makedonya devlet televizyonu, ülkede yayınlanan ve çok seyredilen Türk dizilerine alternatif olarak 19. yüzyıl sonları ve 20. yüzyıl başlarında Osmanlı Devleti’ne karşı savaşan Makedon komitacıların hayat hikayelerini ekrana taşımaya hazırlanıyor. 
 Yerli yapımların oranını artırmak için kanuni düzenleme yapılmasına yönelik tartışmaların ardından, devlet televizyonu MTV de buna yönelik planını açıkladı.
 Televizyonlarda yerli yapımları artırmak için başlatılan çalışmalar kapsamında 1900’lü yıllarda Osmanlı Devleti’ne karşı savaşan komitacıların hayat hikayelerini ekrana taşımaya hazırlanan MTV’nin, 1988 yılında ilk bölümleri yayınlanan "Tvrdokorni" dizisin yeni bölümlerini çekmeye başladığı bildirildi.
 Söz konusu dizinin her bölümünde bir komitacının hayatının konu edileceği belirtildi. Yönetmenliğini Mile Grozdanoski’nin üstelendiği dizi, ülkenin farklı şehirlerinde çekilecek. 
 Devlet televizyonu MTV, yerli prodüksiyonlarda kullanmak için geçtiğimiz günlerde 2,5 milyon avro kredi almıştı. 
 "Her kanalda Türk dizileri izliyoruz"
  
 Makedonya Bilişim ve Kamu Yönetimi Bakanı İvo İvanovski de geçen ay, iktidardaki İç Makedon Devrimci Örgütü-Makedonya’nın Ulusal Birliği Demokratik Partisi’nin (VMRO-DPMNE) Manastır’da düzenlediği halkla buluşma toplantısında, Makedonya’da gösterilen Türk dizilerinin çokluğundan şikayet etmiş ve "500 yıllık Türk esareti yetmezmiş gibi her kanalda Türk dizileri izliyoruz" demişti. 
 Makedonya parlamentosunda temsil edilen Türk partileri Türk Milli Birlik Hareketi (TMBH) ve Türk Demokratik Partisi (TDP), İvanovski’nin açıklamalarına tepki göstermiş ve İvanovski’den özür dilemesini istemişti. 
 Türkiye’nin Üsküp Büyükelçisi Gürol Sökmensüer de İvo İvanovski’ye konuya ilişkin Türkiye’nin tepkisini ve özür beklendiğini iletmişti. Makedon bakan da görüşmede, sorunun "medyanın konuyu farklı boyutlara çekmesinden ve yanlış aktarmasından kaynaklandığını" söylemişti.
 Makedonya hükümetince konuya ilişkin yapılan açıklamada da İvanovski’nin yerli yapımların artırılmasını öngören yasa hakkında konuştuğu, Türk dizilerinin yasaklanacağını söylemediği ifade edilmişti. 
 AA
  