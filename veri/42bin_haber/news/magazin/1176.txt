Filmi ölümünden sonra kayboldu
 
 Amerikalı oyuncu River Phoenix'in son filmi ''Dark Blood'', ölümünden 20 yıl sonra ABD'de ilk kez Miami'de yapılacak Uluslararası Film Festivali'nde gösterilecek.
 
 Festival Başkanı Jaie Laplante, Hollywood'un en büyük gizemlerinden birini oluşturan filmin Miami Festivali'nde gösterilecek olmasından büyük onur duyduklarını söyledi.
 
 Laplante, ''Olağanüstü bir yeteneğe sahip Phoenix'in trajik ölümü, 20 yıl sonra bile etkisini sürdürüyor. Filmin yönetmeni George Sluizer, Phoenix'in ölümünden önce yüzde 80'ini tamamladığı filmin festivalde gösterilmesine izin vererek bize büyük onur verdi'' dedi.
 
 13. Miami Uluslararası Film Festivali, 1-10 Mart arasında düzenlenecek.
 
 FİLM, ÖLÜMÜNÜN ARDINDAN KAYBOLMUŞTU
 
 Jonathan Pryce ve Judy Davis'in de rol aldığı film, Phoenix'in ölümünün ardından kaybolmuştu. Sluizer, 1999'da bir kasada bulunan ve yakılmak üzere olan filmi kurtarmıştı. Ünlü yönetmen, 10 yıllık bir çalışmanın ardından tamamladığı filmle 2012 sonbaharında Hollanda'daki film festivaline katılmıştı.
 
 Film, evliliklerini kurtarmak için ikinci kez balayına çıkan zengin bir çiftin araçlarının çölde bozulması üzerine yaşadıklarını anlatıyor.
 
 31 Ocak 1993'te Hollywood'daki bir gece kulübünün önünde aşırı dozda uyuşturucu nedeniyle 23 yaşında yaşamını yitiren Phoenix'in kendisi gibi oyuncu kardeşi Joaquin Phoenix ve ailenin diğer üyelerinin, filmin gösterimi ile ilgili hiçbir açıklama yapmadıkları belirtildi.
 
 OYUNCULUK KARİYERİNE 10 YAŞINDA BAŞLADI
 
 Oyunculuk kariyerine 10 yaşında başlayan River Phoenix, ''Stand By Me'', ''Little Nikita'', ''Indiana Jones and the Last Crusade'' ve ''My Own Private Idaho'' gibi filmlerde rol almış, 1988'de ''Running On Empty'' filmindeki performansıyla Oscar ve Altın Küre'ye aday gösterilmişti.
 
 
 
 
 
 
 
  