'Sinemacının 'ödül' isyanı
 
 Turistik Otelciler İşletmeciler ve Yatırımcılar Birliği (TUROB), Türkiye’nin tanıtımına katkı sağlayan ve turizmin gelişmesinde önemli rol oynayan başarılı Türk dizilerinin yapımcı ve oyuncularına teşekkür plaketi verdi. Törene Kültür ve Turizm Bakanı Ertuğrul Günay da katıldı. 
 
 Törende, Necattin Aslan adlı bir sinemacı, Bakan Günay’ın konuşmasından önce aniden sahneye fırlayarak, ekonomik sıkıntılar çektiğini söyledi.
 
 'ATLARIN ÜSTÜNDE ARKALARA TAKLA ATAN ADAMIM'
 
 Kendisini sahneden indirmek isteyen görevlilere tepki gösteren Aslan, "35 yıllık sinemacıyım, terörist değilim. Hiçbir ödülüm yok. Hayatım boyunca böyle bir şeye katılmadım. 1985’te ’Osmancık’ dizisini çektik. Atların üstünde, arkalara takla atan adamdım. Milletimi, devletimi seviyorum. Hayatta hiçbir şeyim yok. Kiramı bile veremiyorum. Sadece sinema yaptım" diye konuştu.
 
 Görevliler tarafından sahneden indirilen Aslan, otelden uzaklaştırıldı.
 
 AA
  