Şenay Yüzbaşıoğlu'na hüzünlü veda
Ses sanatçısı Şenay Yüzbaşıoğlu, son yolculuğuna uğurlandı. Akrabaları ve sanat dünyasından az sayıda ismin katıldığı cenaze namazında Yüzbaşıoğlu'nun tabutunu musalla taşına basın mensupları taşıdı.
Hayatını kaybeden Şenay Yüzbaşıoğlu'nun cenaze namazı Bezm-i Alem Valide Sultan Camii'nde kılındı. Cenazenin camiye getirildiği sırada kimse bulunmadığı için tabutu araçtan musalla taşına basın mensupları taşıdı. Öğle namazını müteakiben kılınan cenaze namazına Yüzbaşıoğlu'nun kardeşleri Halil İbrahim Ekiz, Şaziye Çataloğlu, Şişli Belediye Başkanı Mustafa Sarıgül ile sanat dünyasından organizatör Erkan Özerman, sunucu Sezen Cumhur Önal ve Bülent Özeren aralarında bulunduğu az sayıda isim katıldı. Bazı sanatçılar ise çelenk gönderdi. 

Cenaze namazının ardından Yüzbaşıoğlu, Ayazağa Mezarlığı'nda toprağa verildi. Yüzbaşıoğlu'nun resmi işlemlerde eksiklik nedeniyle Topkapı Mezarlığı'ndaki eşi Şerif Yüzbaşıoğlu'nun yanına defnedilemediği belirtildi. 

Yüşbaşıoğlu'nun kardeşi Halil İbrahim Ekiz, çok üzgün olduklarını belirtti. "Böyle bir günde üzüntülü olmak en doğal hak" diyen Ekiz, "Beraber yaşıyorduk. Uzun süre önce müziği bırakmıştı. Eşini kaybetmesi nedeniyle hayata karşı ilgisizdi. Dün vefat etti. Elimizden geldiğince herkesi çağırdık. Ancak bu kadar oldu." ifadelerini kullandı. 

Kız kardeşi Şaziye Çataloğlu, "Gel kardeşim elini ver bana dedi. Buna hala daha ihtiyacımız var. Şenay'ın ihmal edilmiş bir sanatçı olduğunu düşünüyorum. Son derece zarif, duygulu, felsefi düşünen, insanları çok seven bir insan olarak kaydı gitti." dedi. Katılım az olması sorulan Çataloğlu, "Şenay da kabuğuna çekildiği için belki o nedenledir. Eşi her şeyiydi Şenay'ın. Müzik zaten hayatıydı. Tek tercihiydi, ekmek sudan öteydi." diye konuştu. 

Yüzbaşıoğlu'nun eserlerindeki mesaja herkesin ihtiyacı olduğunu söyleyen Şişli Belediye Başkanı Mustafa Sarıgül, "1977 yılında gençlik kolu başkanıydım. Taksim'de önemli mitinglerden birini yapıyorduk. Bülent Ecevit genel başkandı. Meydanda sevgili Şenay'ın 'sev kardeşim' şarkısıyla bütün Türkiye bir araya geldi. Sev kardeşime hala bugün ihtiyaç var. Keşke bugün de o şarkıları söyleyebilsek, Türkiye'nin her tarafında sev kardeşim diyebilsek. Siyaset olarak o sözlere layık olabilseydik Türkiye bugün çok başka noktada olurdu. Tüm Türkiye'ye diyorum ki; sev kardeşim. Din, dil, ırk, mezhep farkı gözetmeden gelin birbirimizi sevelim. Sev kardeşimi saygıyla selamlıyorum ve bugün hakkın rahmetine uğurluyoruz. Bize unutulmayacak sözler ve güzellikler bıraktı." ifadelerini kullandı. 

Sezen Cumhur Önal, Yüzbaşıoğlu'na değer verilmediğini belirterek tepkisini dile getirdi. Yüzbaşıoğlu ve bazı sanatçılarla yaptığı programlara ilişkin gazete küpürlerini gösteren Önal, "İnsanların yaşarken kıymetini bilsinler. Öldükten sonra tabi ki dua edeceğiz. Bu kaçıncı cenaze Allah'ın rahmetine uğurluyoruz. Ayten Akman, Bertan yalnız kalmamış mıydı? Binlere seslendi, her dönemin şarkıcısıydı. Şarkıları belki unutulmuş olabilir ama kendisinin unutulmuş olması acı." dedi. 

Organizatör Erkan Özerman a, "Şenay yurtdışında da Türkiye'yi temsil etti ve çok güzel dereceler aldı. İki şarkısıyla akıllarda kalıyor ama düzinelerce şarkısı var." diye konuştu.