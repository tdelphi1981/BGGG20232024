Dünyaca ünlü manken Bodrum'da
Dünyaca ünlü İspanyol manken Carlos Martin, katalog çekimleri için geldiği Muğla'nın Bodrum İlçesi'nde hayranlarının ilgisiyle karşılaştı. Bodrum Kalesi manzaralı çekimler yapan Martin sıcakkanlılığıyla dikkat çekti. Martin liseli kız öğrenciler ve gençlerle bol hatıra fotoğrafı çektirdi.
İspanyolların dünyaca ünlü katalog mankeni ve reklam yıldızı 34 yaşındaki Carlos Martin bir firmanın katalog çekimleri için geldiği Bodrum'da güneşli ve güzel havanın tadını da çıkardı. Türkiye'de 'Biscolata' reklamıyla ünlenen, kısa süre önce de Petek Dinçöz'ün çıkardığı 'Aşk' isimli albümün klibinde oynayan Martin, Bodrum'da yoğun ilgi gördü. Lise öğrencisi Bahar Lapaoğlu hayranı olduğu Carlos Martin'i Bodrum sokaklarında görünce çok şaşırdığını belirterek "Kendisiyle çektirdiğim fotoğraf çok değerli bir anı oldu" dedi.

Martin, Marina Yacht Kulüp'te çektirdiği Bodrum yatları ve kalesi manzaralı fotoğrafını da kendisine ait sosyal paylaşım sitesinde hayranlarıyla paylaştı.