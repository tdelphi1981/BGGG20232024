Melekler Kızılderilileri kızdırdı!
Dünyaca ünlü iç giyim markası Victoria's Secret, defilesinde Amerikan yerlilerinin başlığını kullandığı için yerlilerden özür diledi 
 Victoria's Secret'in geçtiğimiz hafta New York'ta düzenlenen yıllık defilesinde dünyaca ünlü manken Karlie Kloss'un giydiği renkli başlık sosyal paylaşım sitesi Facebook'ta tepkilere neden olmuştu.
  
 Victoria's Secret'in sayfasında yapılan bazı yorumlar arasında, Kloss'un defilede yerlilere ait uzun bir başlığı giydiği, bu durumun Amerikan yerlilerinin kültür ve tarihleri hakkındaki cehaletin göstergesi olduğu ifadeleri bulunuyor.
  
 Tepkiler üzerine Victoria's Secret, defilede kullandıkları başlık nedeniyle yerlilerden özür dilediğini, defilenin gelecek ay televizyonda gösterilecek bölümünde başlık giyilen kısımlarının gösterilmeyeceğini açıkladı.
 
 Bu arada başlığı giyen manken Kloss, Twitter hesabından özür diledi.
  
 Amerikan yerli kabilelerinin reisleri ve savaşçıları tarafından takılan kuş tüyü ve savaş başlıkları, cesaretin ve saygının sembolü olarak tanımlanırken, bu başlıklar kadınlar tarafından giyilemiyor.
  
 Eylül ayında da, çanta ve giyim firması Paul Frank düzenlediği Kızılderili tema içerikli defile sonrası gelen tepkiler sebebiyle Kızılderililerden özür dilemişti. 
 AA
  