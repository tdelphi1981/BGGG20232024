'Hiç kimseyi takmıyorum'
Tuba Ünsal'a bir anda 'Öyle Bir Geçer Zaman Ki' dizisinde rastladık. “Asıl işim” dediği oyunculuğa dönmüş. 15 yıldır tanıyoruz Tuba Ünsal'ı, o da zaten Elele Dergisi'nin ocak sayısına verdiği röportajda, “Kendimi bildim bileli ünlüyüm” diyor 
 - Bir anda ‘Öyle Bir Geçer Zaman ki’ dizisinde rastladık size. Bizim için sürpriz oldu, peki ya sizin için?
  
 Bu kadar iyi bir dizinin ekibine dahil olmak benim için de çok güzel bir sürpriz oldu. Çünkü benim televizyon izleme kültürüm yok ama bildiğim, izlediğim, karakterlerine aşina olduğum tek dizi buydu. Hamilelik dönemimde mesela, Amerika’dan diziyi takip ediyordum. 
 - Biraz havalı, burjuva bir karakteri canlandırıyorsunuz. Kolay oldu mu rolünüzü içselleştirmek?
  
 İlk set günümde çok gerildim ama yönetmenimiz Zeynep çok güzel oyuncu yönetiyor. Onunla birlikte çıkardık aslında karakteri. Biraz alternatifli bir rol yarattık. 
 - Tuba Ünsal’ın pek çok şeyde parmağı var. Model, sunucu, oyuncu, yazar, tasarımcı... Peki siz en çok hangisisiniz acaba?
  
 Ana işim ve mesleğim, oyunculuk benim. Diğerleri, hobilerim. Hobilerimin hayatıma profesyonel olarak yansıması diyebilirim. 
 - Bu ‘hala büyümeyen kız çocuğu’ algısı sizi rahatsız ediyor mu? 
  
 Yok, rahatsız olur muyum! Gayet memnunum ben. Toplantıda iş kadınıyım, Sare’yle oynarken çocuğum, onunla ilgili sorumluluklarımda anneyim. Biraz böyle multifonksiyonel bir kişiliğim var. 
 ‘Şansını kendi yaratanlardanım’ 
  
 - Çocuk yaştan beri ünlüsünüz. Hiç, ünlü olmasaydınız acaba nasıl bir hayatınız olurdu diye düşündüğünüz oluyor mu?
  
 Evet, kendimi bildim bileli ünlüyüm. Aksi nasıl olurdu gerçekten bilmiyorum. Hani bunu şöyle analiz etmeye çalışıyorum. Okul dönemime baktığımda, o zaman da insanların bildiği bir kızdım. Şanlıurfa’daki okul dönemimde renk olarak farklıydım, o yüzden insanların bildiği bir öğrenciydim. İzmir’deki hayatıma bakarsanız, çok aktiftim, voleybol takımındaydım, tiyatro kulübündeydim, yine bilinen bir öğrenciydim. Ama hiçbir zaman ortamda ben ben diye dolanan biri de olmadım. Çünkü zaten biliniyordum. 
 - Hep pozitifsiniz, derdiniz tasanız yok mu sizin? 
  
 Ben hayata mutlu, pozitif ve pembe bir pencereden bakıyorum. Bütün sıkıntı, dertler hayatın içinde var, hepimizin oluyor. Ama ben dertli, tasalı durumlarımı bile çok çabuk atlatabiliyorum. Hemen parlayıp ardından hemen sönüp “Tamam o zaman ne yapacağız?” diyorum. 
 - Bu piyasanın içinde sizi en çok ne mutsuz ediyor? 
  
 Bu işin hala bir piyasa olması, sektör olmaması. Hala çalışma hakları yok, hala 120 dakika süren diziler var. Bu sektörün gitgide çöküşünü görüyorum ve çok üzülüyorum. 
 - Diğer yandan da kimseyi takmayan bir havanız var 
  
 Evet doğru, kimseyi takmıyorum. Takacağım insanları seçiyorum, diğer durumları da takmıyorum. 
 - Şans! Hayatınızın neresinde?
  
 Öyle çok şanslı bir insan değilim. Ben şansını kendi yaratanlardanım. Hep çok daraldığım zamanlarda,“Neden hayat benim için bu kadar zor” ya da “Neden başarılı olmak için bu kadar çok çabalayıp bu kadar emek sarf etmem gerekiyor” derim hatta. Bana “Ama sen şanslısın” diyemezsiniz. Ben gerçekten şans bana geldiğinde hazır olmaya çalışıyorum o kadar. Geldiği zaman hazırsan eğer, sen dönüm noktanı yaratmış oluyorsun. 
 ‘Bazı markalara sahip olmak mutlu ediyor’ 
  
 - 30’lu yaşlar umduğunuz gibi mi geçiyor peki? 
  
 Yaşın rakamsal haline takılmıyorum. Benim için pek bir ifadesi yok. 
 - Öyleyse şöyle soralım; kendinizde bir 10 yıl öncesi ile ne gibi farklar hissediyorsunuz? 
  
 Çok daha bilinçliyim. Ayaklarım yere daha sağlam basıyor demeyeceğim, çünkü ben 16 yaşında ilk vergimi verdim. Ve ciddi vergiler ödedim. 16 yaşında ayaklarım yere çok sağlam basıyordu; şimdi artık magma tabakasına ulaşmış durumda. 
 - Özel tasarım ve tasarımcı kıyafetlerini sevdiğinizi de biliyoruz. Alışveriş rotalarınız genellikle nereler?
  
 Tasarıma harcanan parayı gerekli buluyorum çünkü Chanel, Louis Vuitton gibi markaların tasarımlarına sahip olmak hoşuma gidiyor. Ama kendi stilimi yaratırkenki en önemli detay, o önemli parçalarla normal günlük hayatta herkesin ulaşabileceği parçaları kombinlemek. Bu yüzden her yerden alışveriş yapmayı seviyorum. 
 Outlet’lerden alışveriş yapıyorum, çünkü sezon ve trend denilen şeyi takip etmiyorum. İnsanların bilmediği, görmediği tasarımları almak, satılmayan şeyleri keşfetmek daha heyecanlı oluyor. Onun dışında klasiklerim var. Superga ayakkabıları, her sezon her şeyle kombinlerim. Vintage kıyafetleri seviyorum, her Los Angelas’a gittiğimde vintage parçalar topladığım pazarlar vardır. İstanbul da Pied de Poule var, oraya da sık sık uğrarım. 
 - Güzellik konusunda takıntılarınız var mı?
  
 Cildime özen gösteriyorum. Makyajlı uyumamaya çalışıyorum. Sağlıklı beslenme kısmı ise bende pek yok. 
 “Kızım mümkün olabilecek en mutlu şekilde büyüyor”
  
 - Peki bunca şey içinde kendinizle en çok hangi konuda gurur duyuyorsunuz? 
  
 Sare’ye iyi bir anne olduğum için gerçekten kendimle gurur duyuyorum. Babasıyla mutlu bir hayatı var Sare’nin, benimle de ayrıca mutlu bir hayatı var. Aynı evin içinde mutsuz anne-baba ile yaşayan çocuklar büyük trajedi yaşıyorlar. Oysa Sare, mümkün olabilecek en mutlu şekilde büyüyor. 
 - Aşkta nasıl bir evredesiniz? 
  
 Gerçekten ‘endless love’ (sonsuz aşk) denilen şey insanın çocuğuyla yaşadığıymış. O bambaşka bir şey. Benim Sare’den sonra artık aşka bakışım bambaşka. Bu, gerçekten aşk. 
 (30.12.2012 tarihli Posta Karnaval'dan alınmıştır.)