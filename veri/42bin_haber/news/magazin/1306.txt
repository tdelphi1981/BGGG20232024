Adele Oscar'da sahne alacak
Ünlü İngiliz şarkıcı Adele, 24 Şubat'ta yapılacak Oscar Ödül Töreni'nde sahneye çıkacak.
Yaklaşık bir yıldır sahneye çıkmayan Adele, James Bond serisinin son filmi "Skyfall" için yaptığı ve "En İyi Şarkı" ödülüne aday gösterilen "Skyfall" şarkısını seslendirecek.

En son 21 Şubat 2012'deki Brit ödül töreninde sahne alan Adele, hem Oscar'a aday gösterilip hem de ödül gecesinde sahneye çıkacak olmaktan büyük onur duyduğunu söyledi.

Sinema Sanatları ve Bilimleri Akademisi ise sosyal paylaşım sitesi Twitter'da "En iyi 4 sözcük: Adele, Oscarlar'da sahneye çıkıyor" yazdı.

Adele, "Skyfall" şarkısı ile Altın Küre'yi kazanmıştı.

Sinema Sanatları ve Bilimleri Akademisi, Oscar ödül töreninde bu yıl 50. yaşını kutlayan James Bond'a özel bölüm ayrılacağını açıklamıştı.

Ödül töreninin yapımcılığını üstlenen Craig Zadan ve Neil Meron, İngiliz yazar Ian Fleming'in ünlü casusu James Bond'un maceralarının beyaz perdeye uyarlanmasının 50. yıl dönümü için özel gösteri hazırladıklarını söylemişti.

Daniel Craig'in üçüncü kez Bond olarak kamera karşısına geçtiği ve Ekim ayında gösterime giren "Skyfall", dünyada 1 milyar gişe hasılatına ulaşarak şimdiye kadarki en başarılı Bond filmi oldu.