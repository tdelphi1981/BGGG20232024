'Metin Oktay beni keşfetti, Tarabya'ya getirtti
Ümit Besen, bir dönemin eğlence hayatına damgasını vuran piyanistşartör kavramının en önemli ismi. Bir nesil eğlencenin merkezi Tarabya'da onun şarkılarıyla aşık oldu, gözyaşı döktü. Yeni nesil de farklı değil; Cem Yılmaz- Ahu Yağtu onun şarkılarıyla evlendi, Demet Akalın-Okan Kurt evlilik yıldönümü kutladı. 66 yaşındaki Ümit Besen hayatını anlattı... 
 SERAL CUMALI
  
 seral.cumali@posta.com.tr
  
 Dedem Osman Rıfat Besen, Cumhuriyet’in ilk muallimlerinden, müzik öğretmeni. Ud çalıyor. Ankara’dan notaları gönderilen ‘10 Yıl Marşı’nı Adana- Osmaniye’ye öğreten o. Ben de 14 Ekim 1956’da Osmaniye’de doğdum. 5 çocuklu bir ailenin oğluyum. Babam Fikret Besen’in tamirhanesi vardı, okul tatil olunca “Sokaklarda aylak aylak dolaşmayın, gelin burada sanat öğrenin” derdi. Okul yıllarım boyunca tatillerde tamirhanede çalıştım, tornacılığı öğrendim. Müziğe yatkınlığım da ortaya çıkıyordu. Amcam üniversiteye İstanbul’a gidince onun kırık armonikasını çalmaya başladım. 10 yaşındaydım, kabiliyetimi gören babam önce bana yeni bir armonika, 14 yaşına gelince de org aldı. 
 Önce Bıçkınlar sonra Tayfunlar 
  
 Osmaniye’de Bıçkınlar Orkestrası beni aralarına aldı. Düğünlerde org çalıp şarkı söylüyor, bir yandan da okula gidiyordum. Sonra kendi orkestram Tayfunlar’ı kurdum. Civar illerde, kasabalarda düğünlerde, nişanlarda çalıyorduk. Teyzemin düğününde hayatım değişti. Düğün Adana’da Çukurova Kulübü’ndeydi. Sahnede piyano çalıp şarkı söylerken kulübe arkadaşlarını ziyarete gelen rahmetli Metin Oktay içeriden beni dinlemiş; “Bu çocuğun Tarabya’da olması yazım” demiş. 
 Köşem Bistro’da işler kötü gidiyormuş, hemen sahibi Hanifi Koç’u “Burada bir çocuk var, mutlaka almalısın” diye aramış. İstanbul’da okuyan halamın çocukları Köşem Bistro’nun müşterisiymiş, Hanifi Koç, Osmaniyeli oldukları için onlara sormuş. Böylece teklif bana ulaştı. Babam, “Oğlum önce gidip bir bakalım, bizim aileye yakışır bir yer mi? Pavyon falan olmasın” dedi. Birlikte İstanbul’a gelip baktık. Ailelerin geldiği şık bir yer olduğunu görünce babam beni Hanifi Koç’a teslim edip Osmaniye’ye döndü. 
 “Sahnede hep ciddi oldum” 
  
 Sahneye korkarak çıktım, büyük alkışlarla indim. Piyanoyla Türk Sanat Müziği, arabesk müzik, türkü, batı müziği söylüyor, her telden çalıyorum. Yaptığım müziği çok beğendiler ama babamın disiplinli yetiştirmesi sonucu sahnede de çok çekingenim. Hanifi Abi, “Ferdi Özbeğen var, yeni plağı çıktı. Sahnedeki hareketleri çok rahat, seyirciye espriler yapıyor. Seni götüreyim gör de sahnede öyle ol” deyip beni Ferdi Özbeğen dinlemeye götürdü. Ama sahnede hep ciddi oldum. İyi akşamlar deyip programa başladım, iyi akşamlar deyip bitirdim. Arada konuşmadan, sadece müziğimi yaptım. Şarkı söylerken müziğimin içinde yaşarım. Şarkıları hissederim, gözlerim yaşlanır. Piyanomun tuşlarına çok gözyaşı döktüm. İnsanlar beni o halimle sevdi. Ancak 50’me gelince, ‘Ümit Baba’lık mertebesine ulaşınca sahnede daha rahatladım, konuşmaya başladım. 
 “Şöhret beni değiştirmedi” 
  
 1979’da Emre Plak’ın sahibi Hüseyin Emre ve Selami Şahin beni dinlemeye geldi, plak teklifinde bulundular. 1980’de ilk plağım ‘Şikayetim Var’ çıktı, bir haftada 100 bin sattı. Ardından ‘Islak Mendil’, yılın şarkısı, yılın plağı, yılın şarkıcısı olmak üzere 3 ödül aldı. Sonra ‘Nikah Masası’ geldi. Fanatik hayranlarım oluştu, benim şarkımla dans ettiler, evlendiler, çocukları oldu ismini Ümit koydular. 
 10 sene boyunca şarkılar arka arkaya patladı. Bu arada Selim Soydan’ın teklifi üzerine 1981’de ‘Islak Mendil’ filminde başrolü oynadım. 13 tane arka arkaya sinema filmi çektim. Amacım beni sahnede seyredemeyen seyirciye sinema yoluyla ulaşmaktı. Bir gecede 1500 kişiyle resim çektirdiğim oldu, kimseyi kırmadım. Şöhret beni değiştirmedi. 20 yaşında da şimdi de ağır bir insanım. Eşimle, kızlarımla, torunumla mutlu bir hayatım var. Son zamanlarda biraz yıkılmışlığım, kardeşim Rıfat’ın hastalığından. 
 “Ölen köpeğimize de şarkı yazdım...”
  
 Şarkılarım hep yaşadıklarımdı, onun için halkla buluştu. Eskiden aşkın değeri fazlaydı, uzun sürerdi. Şimdi başlarken bitiyor. Aşklar dijitalleşti. Benim şarkılarımı benimseyenler aşkı gerçek yaşayanlar oldu. Nikah Masası sevgiliye yapılan bir sitemdi. Kimse sevdiğinin nikahına gitmeye dayanamaz. Şarkı öyle benimsendi ki; kaç nikah kıyıldı o şarkıyla, kaç nikahta şahitlik yaptım. Hatta İzmir’de ‘Ümit Besen Nikah Salonu’ bile açıldı. Eşim (Emel Hanım) beni peşinden çok koşturdu. Lalezar’da program yaparken tanıştık. Ben 24, eşim 22 yaşındaydı. Hayranım değildi, onun için kabul ettirmeye çok uğraştım. Müslüm Gürses’in ‘İtirazım var bu zalim kadere’ şarkısını dinleyerek büyük aşk yaşadım. 
 Böyle şeyleri pek beceremem, şarkılar benim yardımcım oldu. Eşim beni sanatçı olarak değil ben olarak sevdi, evlendik. Eskiden platonik aşklarıma, sonra eşime çok şarkı yazdım. Bir gece duygulandım ölen köpeğimiz Sindy’ye de şarkı yazıp besteledim: Bu akşam her akşamdan daha da efkarlıyım/ Yüreğimde bir sızı var/ Dinmiyor hiç gözyaşım/ Ne kendi var ne sesi var/ Yıllarca alışmışım/ Her insan anlamazdı halimi onun kadar/ Sanki her an dört yanımda bana bin cilve yapar/ Artık bir şey istemiyor/ O kalbimizde yaşıyor/ Hayali hep dolaşıyor/ Gözlerim onu arıyor... 
 (09.12.2012 tarihli Posta Karnaval'dan alınmıştır.)