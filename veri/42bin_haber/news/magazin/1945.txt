Bu da mutluluk pozu
 
 Müzik dünyasının Oscar’ları sayılan Grammy ödül töreni gecesi her zaman olduğu gibi renkli görüntülere sahne oldu. İngiliz basınından The Daily Mail sitesinde yer alan habere göre; törende, sanat dünyasının devleri bir araya geldi. Yıldızların şıklık yarışına girdiği gecede, magazin gündemini meşgul eden görüntüler de çok konuşuluyor. 
 Dünyaca ünlü Barbadoslu şarkıcı Rihanna ve sevgilisi Chris Brown Grammy Ödül Töreni'ne birlikte katıldı. Sorular karşısında sessiz kalmayı tercih eden çift, objektifere gülümsemekle yetindi. Brown ile tekrar bir araya gelen Rihanna'nın parmağındaki yüzük ise hayranları tarafından sosyal medyada 'nişan yüzüğü' olarak yorumlandı. Gecede kırmızı renkli uzun elbisesiyle tüm dikkatleri üzerine çekmeyi başaran Rihanna, We Found Love şarkısının videosuyla En İyi Kısa Müzik Videosu Ödülü'ne layık görüldü. 4 yıl önceki Grammy ödül töreni öncesinde Chris Brown'dan hastanelik olana kadar fiziksel şiddet gören Rihanna, geçtiğimiz yıl Oprah Winfrey'e Brown'u çok özlediğini söyleyerek gözyaşlarına hakim olamamıştı.