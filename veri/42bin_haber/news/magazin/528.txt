Biz de hareme girseydik...
TRTnin Osmanlı İmparatorluğu dönemini konu alan Bir Zamanlar Osmanlı Kıyam dizisinin, reytinglerinin düşük olması gerekçe gösterilerek yayından kaldırılması kararına yapımcı Burhan Özkan tepki gösterdi. Özkan, Türkiyede çekilebilecek en hesaplı tarih dizini çektiklerini savunarak, "Biz de hareme girseydik alırdık reytingimizi" diye konuştu.
Muhteşem Yüzyıla alternatif olarak gösterilen ve TRT1 ekranlarında yayınlanan Bir Zamanlar Osmanlı, dizisi reytinglerinin düşük olması gerekçe gösterilerek yayından kaldırıldı. Başta Türkan Şoray ve Özcan Deniz olmak üzere birçok ünlü oyuncunun rol aldığı dizinin yapımcısı Burhan Özkan, çekimlerin yapıldığı İzmitteki kapatılan Seka Fabrikası arazisi içindeki Sekaparkta kurulan platolarda basın açıklaması yaptı. Özkan, tarih dizilerinin pahalı ve riskli işler olduğunu belirterek şunları söyledi:    
"TRT bitirmek istedi. Sebep söylemediler. Tarih dizisi reyting garantisi vermez. Bütün dünyada televizyoncular böyle kabul eder. Riskli olduğu için buna güçlü televizyonlar girer. TRT güçlü bir televizyondur. TRT herhangi bir kanal mıdır ki onunla bununla reyting yarışına girsin? Tabi ki TRT de ister ki yaptığı dizi en fazla insan tarafından izlensin. Ama TRT, yaptığı dizi fazla insan tarafından izlenecek diye basit yol ve yöntemlere başvuramaz. Biz de başvurmadık. Biz de girerdik hareme, şuraya buraya, falana filana ve alırdık reytingimizi. Ama biz taş gibi bir tarih dizisi yapma konusundaki ısrarımızı koruduk, bundan sonra da devam edeceğiz. Bizim birinci bölümümüzde 3 bin 400 figuran oynadı. Niye yaptık biz bunları? Biri yapmalıydı. TRT bize bir tarih dizisi için ödenebilecek paranın ve devletin kasasını müthiş korur. Birileri 1e yapıyorsa TRT bunu 75 kuruşa yaptırır. Biz bugüne kadar daha henüz 20 bölüm yaptığımız işten bir kara kuruş kazanmış değiliz. Bunu kanıtlayabilirim. Buraya 24-25 milyon TL yatırım yaptım. Bir meslek kazandım. Yapımcı oldum. Belli bir eğitim seviyesine gelmiş insanların bu memlekette birşeyler katması lazım."  
  BİR ZAMANLAR OSMANLI TARİH OLDU  
TÜRKİYEDE EN HESAPLI TARİH DİZİSİNİ ÇEKTİK 
Seka Platosunun da olağanüstü bir yatırım olduğunu söyleyen yapımcı Burhan Özkan konuşmasına şöyle devam etti: "Böyle bir yatırım yapıldıktan sonra herhangi bir dizinin fiyatının bir villada, bir sokakta veya kahvehanede çekilen bir diziyle aynı olması mümkün mü? Tarih dizileri dünyanın bütün ülkelerinde normal dramalardan yaklaşık 3-10 misli pahalıdır. 3 misli altında olan yoktur. Siz bir tarih dizisi çekmeye karar verdiğinizde büyük bir saray satın aldığınızı bilirsiniz. Bir küçük klübe değil. Tarih dizisini yapmanın bir asgarisi vardır. Bu asgariyi yerine getirmezseniz komik olursunuz. Bu asgari de budur. Bu Sekaparktır. Sen Osmanlıda ticarethane yapacaksan bir tane kervansaray kurmassan, onun içine bir lokantası koymazsan içersine dükkanları koymazsan izleyiciyi inandırabilir misin? Bir evin içinde birileri onun bunun kuyusunu kazarsa, entrika yaparsa izleyici sever ama o bir tarih dizisi olmaz. Biz bir tarih dizisi çektik. Türkiyede çekilebilecek en hesaplı tarih dizisini çektik. Elmayla armut nasıl toplanmazsa, ekmekle de elma toplanamaz. TRT yetkilileri söylemiş midir söylememiş midir bilemiyorum ama şu söylendiyse ben bozulurum; TRTde yayınlanan Seksenler dizisinin reytingi 10.5, Zengin Kız Fakir Oğlan dizisinin reytingi 10, Leyla ile Mecnun dizisinin 6- 7, Sakarya Fırat uzun süredir yayınlanmasına rağmen reytingi 6-7 civarında. Ancak Bir Zamanlar Osmanlı Kıyam dizisinin bütçesi tüm bu saydığımız dizilerin bütçesinin iki katı kadar. Ama dizinin reytingi de bu dizilerin yarısı, 2- 3 civarında. İzlenme oranı düşük olunca da yayından kaldırma kararı alındı. O zaman tarih dizisi yaptırmayacaksın ona soyunmayacaksın gerek yok."  
BİZ BU DİZİYİ 20 REYTİNG ALACAK DİYE YAPMADIK 
Böyle bir diziyi birilerinin yapması gerektiğini söyleyen Özkan, "Biz diziyi yaparken 20 reyting alacağız diye yapmadık. Biz diziyi yaparken Bu iş patlayacak tüm Türkiye bu diziyi izleyecek demedik. Biz diziyi yaparken Rızkımızı arayacağız,, bunu birilerinin yapması lazım ve biz izleyeciye böyle birşey sunacağız, bunu izleyen izleyici sayısını arttıracağız dedik. Bu tarz diziler yapmaya devam edeceğiz. Ama TRT ile ama başka kanallarla yapacağız. Yoksa iki aşk, üç entrika, iki aksiyon, bir cinayet eşittir yüksek seyirci. Var ondan çok. Biz tarihe, politikaya meraklı insanlar izlesin ve bunların farkındalığını ve sayısını arttırmayı düşünüyoruz. İlerde daha güçlü bir çıkışla onların bizi fark edeceği bir dizi yapmaya çalışacağız" diye konuştu. 
  
 