Kristal Fare ödülleri sahiplerini buldu
10'uncu yaşını kutlayan medya haber portalı Medyafaresi.com tarafından bu yıl ikincisi düzenlenen Kristal Fare ödülleri sahiplerini buldu. Gecede, Cumhurbaşkanı Abdullah Gül ‘Sosyal Medyayı En İyi Kullanan Siyasetçi' ödülünü ikinci kez alırken, Başbakan Recep Tayyip Erdoğan'ın eşi Emine Erdoğan öncülüğünde ülke genelinde başlatılan Gönül Elçileri Projesi ‘En İyi Sosyal Sorumluluk Projesi' kategorisinde ödüle layık görüldü.
Point Hotel Barbaros'ta düzenlenen gecenin sunuculuğunu Esra Erol ve İzzet Çapa üstlendi. Medyafaresi.com'un kurucusu ve sahibi Kubilay Tümen ve eşi Hande Ertekin Tümen'in ev sahipliğini üstlendiği geceye, Uğur Dündar, Can Ataklı, Reha Muhtar, Nazlı Tolga, Fatih Portakal, Demet Akalın eşi Okan Kurt, Gupse Okay, Meryem Uzerli, Umur Birand ve eşi Caterina, Ece Vahapoğlu, Yüksel Aytuğ eşi Özlem Doğan, Melek Baykal, Nurseli İdiz, Ali Eyüpoğlu, Yavuz Bingöl, Tolgahan Sayışman, Gani Müjde eşi Belma Canciğer'in yanı sıra iş, medya ve sanat dünyasından birçok isim katıldı.

CUMHURBAŞKANI GÜL İKİNCİ KEZ ÖDÜL ALDI

Şarkıcı Linet'in konseriyle başlayan gecede 19 kategori ve bazı özel ödüller verildi. Gecede, Sosyal medyayı en iyi kullanan siyasetçi ödülü; Cumhurbaşkanı Abdullah Gül'e verildi. Geçen yılda ödül alan Gül adına ödülü Cumhurbaşkanlığı Kurumsal İletişim Başkanlığı'ndan Fatih Özutku aldı.

EN İYİ SOSYAL SORUMLULUK PROJESİ: GÖNÜL ELÇİLERİ PROJESİ

Gecede, En iyi sosyal sorumluluk projesi ödülünü; Başbakan Recep Tayyip Erdoğan'ın eşi Emine Erdoğan öncülüğünde başlatılan Gönül Elçileri Projesi aldı. Geceye katılamayan Emine Erdoğan bir mesaj gönderdi. Sunucu Esra Erol tarafından okunan mesajda özetle, "Çok çeşitli kesimlerin katılım ve destekleriyle her geçen gün büyüyen, her geçen gün çocuğumuza daha çok ihtiyaç sahibine ulaşan gönül elçileri projesi bu tür ödüllerle daha fazla tanınacak ve farkedilebilir olacaktır. Bu gönül hareketinin yaygınlaşmasında katkıda bulunan medyafaresi internet sitesine, Kristal Fare ödülleri tertip komitesine özelliklede takdirleriyle projemizi onurlandıran oy kullanıcılarına en kalbi şükranlarımı sunarım. Başta sayın Cumhurbaşkanımız olmak üzere değerli şahıs ve kurumlarımızı tebrik ediyor tüm katılımcılara selam ve sevgilerimi iletiyorum" denildi. Aynı kategoride yarışan adaylardan bir diğeri de, Cumhurbaşkanı Abdullah Gül'ün eşi Hayrünnisa Gül'ün himayesinde gerçekleşen 81 İlden 81 Yıldız Eğitim projesiydi.

MEHMET ALİ BİRAND'A İKİ ÖDÜL

Gecede, en iyi yarışma programı ödülünü Kanal D'nin ilgiyle izlenen yarışma programı ‘Ben bilmem eşim bilir' aldı. Yüksel Aytuğ ödülü programın sunucu İlker Ayrık takdim etti. 17 Ocak'ta yaşamını yitiren usta gazeteci Mehmet Ali Birand gecede En İyi Ana Haber Spikeri ve 32. Gün ile En İyi Tartışma Programı dalında iki ödüle layık görüldü. Birand'ın ödülleri oğlu Umur Birand aldı. En iyi kadın komedi oyuncusu kategorisinde ödül ise Kanal D'de yayınlanan ‘Yalan Dünya' adlı dizinin oyuncusu Gupse Özay'ın oldu. Bir ses bir nefes adlı programla Müzik Eğlence Programı Özel Ödülü'ne layık görülen Yavuz Bingöl ve Serkan Çağrı daha sonra davetlilere bir eser seslendirdi.

ÖDÜL ALANLARIN LİSTESİ:

En İyi Yarışma Programı: Ben Bilmem Eşim Bilir


En İyi magazin Programı: Show Klüp-Mert Öğün


Müzik Eğlence Programı Özel Ödülü: Yavuz Bingöl Serkan Çağrı-Bir Ses Bir Nefes


En İyi Komedi Dizisi: Pis Yedili-Gani Müjde


En İyi Spor Programı: Telegol -TV 8 Serhat Ulueren


En İyi Erkek Komedi Oyuncusu: Ahmet Kural -İşler Güçler


En İyi Kadın Komedi Oyuncusu: Gupse Özay - Yalan Dünya


Sosyal Medyayı En İyi Kullanan Ünlü: Demet Akalın


Sosyal Medyayı En İyi Kullanan Siyasetçi : Abdullah Gül


En İyi Sosyal Sorumluluk Projesi: Gönül Elçileri - Emine Erdoğan


En İyi Ana Haber Spikeri: Mehmet Ali Birand - Kanal D


En İyi Kadın Programı: Esra Erol'da Evlen Benimle - ATV


En İyi Tartışma Programı: 32. Gün - Kanal D


En İyi Dizi Kadın Oyuncusu: Meryem Uzerli - Muhteşem Yüzyıl


En İyi Dizi Erkek Oyuncusu: Halit Ergenç - Muhteşem Yüzyıl


En İyi Dizi: Muhteşem Yüzyıl


En İyi Günlük Dizi Özel Ödül: Unutma Beni


Özel Ödül: Kültür Sanata Katkı - Temel Bulut


Yılın En İyi Albümü: Orhan Gencebay - Orhan Gencebay ile Bir Ömür


En İyi Video Klip: Mustafa Ceceli Bir Yanlış Kaç Doğru


En İyi Reklam Filmi: Bruno Bebekleri


Sosyal Medyayı En İyi Kullanan Gazeteci: Ahmet Hakan