Şenay Yüzbaşıoğlu toprağa verildi
Hayat Bayram Olsa ve Sev Kardeşim şarkılarıyla bilinen Şenay Yüzbaşıoğlu düzenlenen cenaze töreninden sonra Ayazağa Mezarlığı'nda toprağa verildi 
 Dolmabahçe- Bezmi Alem Valide Sultan Cami’nde düzenlenen törene ablası Şaziye Çataloğlu, kardeşi Halil İbrahim Ekiz’in de aralarında bulunduğu akrabaları ile Sezen Cumhur Önal, Erkan Özerman, İzzet Öz, Mustafa Sarıgül, eski CHP milletvekilleri Mehmet Sevigen ile Çetin Soysal’ın da bulunduğu yaklaşık 50 kişi katıldı. 
 Öğle vakti kılınan cenaze namazından sonra, Şenay Yüzbaşıoğlu Ayazağa Mezarlığı’nda toprağa verildi. 
 . 
  
 . 
 MEZARIN TAPUSU BULUNAMADI EŞİNİN YANINA GÖMÜLEMEDİ 
  
 . 
 Yeğeni Umay Aktan, "Şenay’ın eşi Şerif Yüzbaşıoğlu’nun yanında toprağa verilmesi için görüştük. Ancak mezarının tapusu bulunamadığı için yanında toprağa verilemeyeceği söylendi. Ayazağa Mezarlığı gösterildi" dedi.  Törene katılan, Şenay Yüzbaşıoğlu’nun ablası Şaziye Çataloğlu da  "Eşinin vefatından çok etkilendi.Müzik zaten Şenay’ın hayatıydı. Tek tercihiydi. Müzik onun için ekmek, sudan öteydi. İnanın buna" dedi. 
 Şişli Belediye Başkanı Mustafa Sarıgül cenazede  "Yıl 1977. Taksim’de miting vardı. Rahmetli Bülent Ecevit’in mitingi vardı. Ben de mitingde görevliydim. Hangi şarkıyı çalalım diye düşündük. Sevgili Şenay’ın ‘Sev kardeşim’ şarkısında karar kıldık. Kendisinden izin alındı. Taksim’de o dönemin en görkemli mitinginde Sev Kardeşim şarkısıyla bütün Türkiye coştu. Biz yıllar önce sevgili Şenay’ın şarkısındaki sözlerine sadık kalabilseydik, bütün siyaset sev kardeşim diyebilseydi, Türkiye bugün çok farklı bir noktada olurdu. Ben ahdı vefa duygusunu yerine getirmek için buradayım. Buradan rahmetli Şenay’ın sözleri ile bütün Türkiye’ye diyorum ki; Hangi dinden, hangi dilden, hangi ırktan, hangi kültürden, hangi mezhepten ve hangi inançtan olursak olalım birbirimizi Bismillah diyerek sevelim" dedi. 
 
  
 . 
 CENAZEYE KÜLTÜR BAKANLIĞI’NDAN KATILAN OLMADI 
 Devlet Sanatçısı Sezen Cumhur Önal ise,
 "Türk müzik kültürüne damgasını vurmuş insanlardan biriydi. Sev kardeşim, hayat bayram olsa çok önemli. Binlere seslendi, binlere şarkılar söyledi. Hayatın kalp atışlarıydı o müzikler. Her dönemin şarkıcısıydı. Ahlaklı, haysiyetli, onurlu, gururlu. Şarkıları hala söyleniyor. Şarkıları unutulmuş olabilir. Kendisinin unutulmuş olması acı" dedi. 
 Kültür Bakanlığı’ndan bir temsilcinin cenazeye katılıp katılmadığını soran Sezen Cumhur Önal’a Şenay’ın ablası  Şaziye Çataloğlu yetkililerin cenazeye katılmadığını söyledi. Bunun üzerine Sezen Cumhur Önal, "Kültür Bakanlığı’ndan da birilerinin olması lazımdı. Müzik kültürüne damga vurmuştur. Ecevit döneminde konserlerinde binler vardı. Taksim Meydanı’nda. Binlere seslendi, binlere şarkılar söyledi.Türkiye’nin müzik gururu kırılmıştır. İncinmiştir, Memlekette müzik yok. Soyununca şarkı söylüyorlar" şeklinde konuştu. 
 Edirnekapı Mezarlığı’ndaki eşinin mezarının yanında toprağa verilemeyişinin sorulması üzerine de, "O sonra değişir. Dilekçe verirsiniz değişir" dedi. Müzik yapımcısı İzzet Öz ise,  "Türkiye çok önemli bir sesini kaybetti. Türkiye çok önemli bir dostunu kaybetti. O sev kardeşim ile hepimizi sevginin ne kadar anlamlı olduğunu bize hatırlatmıştı. Ama şimdi çok sevdiği bir insanın yanına göç etti" dedi. 
  
 Organizatör Erkan Özerman zamanında Dışişleri Bakanlığının arzusu ile  Kıbrıs konserlerine gittiklerini beirterek şunları söyledi" Dün akşam televizyonlara baktığımda gözden kaçmış birşeyler vardı. Şenay Tokyo-Sopot Festivali’nde Altın Orfe’de Türkiye’yi temsil etti. Çok güzel dereceler aldı. Yurt dışında long play’i yapılmış nadir sanatçılardan biriydi. Şu an iki şarkısı ile akılda kalıyor ama, düzinelerle şarkısı vardı. ‘Hayat bayram olsa’, ‘Sev kardeşim’ marş gibi devamlı gündeme gelen fakat Şenay’ın eseri olduğunu çok az kişi bilir" 
 DHA
  