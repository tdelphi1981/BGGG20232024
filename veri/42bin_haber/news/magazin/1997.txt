Petek Dinçöz Aşk'la geliyor
 
 Söz ve müziğinde Gülşen’in imzası bulunan ve Ozan Çolakoğlu’nun aranje ettiği şarkının klip çekimlerinde Petek Dinçöz’e Türkiye’de Biskolata erkeği olarak ünlenen İtalyan model Carlos Martin eşlik etti. Petek Dinçöz’ün yeni görünümü ve son derece modern stiliyle yer aldığı klipte Carlos Martin’in yanı sıra iki profesyonel dansçı da yer aldı. 
 Avrupa’nın en iyi müzik video ve reklam filmi yönetmenlerinden kabul edilen Belçika doğumlu Türk yönetmen Şenol Korkmaz’ın çektiği klipte, görüntü yönetmenliğini İngiltere’den gelen Dennis Madden üstlendi. Özel efekt malzemelerinin yurtdışından getirtildiği bu klipte Petek Dinçöz’e stilist Emir Koç ve Şehriban İpek üç farklı kostüm hazırlarken, sadece moda çekimlerinde çalışan makyör Erkan Uluç ve kuaför Ersan Sait profesyonellikleriyle destek verdiler. Önümüzdeki günlerde televizyon kanallarında gösterilmeye başlanacak olan klipte toplam 48 saat, 50 kişilik ekip aralıksız çalıştı. 
 Mart ayının ikinci yarısında yeni albümü ile müzik marketlerdeki yerini alacak olan Petek Dinçöz’e Gülşen’in yanı sıra Deniz Seki ve Hakkı Yalçın da yeni bestelerini verirken Erhan Bayrak da aranjeleri yaptı.