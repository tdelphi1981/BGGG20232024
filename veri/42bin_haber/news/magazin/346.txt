'İbrahim Tatlıses'i iyileştirirsen seni öldürürüz'
İbrahim Tatlıses'in Bakü'de tedavi olduğu Azeri bioenerji uzmanı Nuride Küskün Şuşalı: "Onu iyileştirirsen seni öldürürüz" diye tehdit telefonu aldım!
BAKÜ'DE YOĞUN GÜVENLİK
Uğradığı silahlı saldırı sonrası sol kolunu ve sesini tam anlamıyla kullanamayan İbrahim Tatlıses, derdine derman aramak için Azerbaycan'a gitti! Ünlü türkücü, "Onu iyileştirebilirim" diye açıklama yapan bioenerji uzmanı Nuride Küskün'le bir araya geldi. Tatlıses ile Küskün'ün yoğun güvenlik önlemleri altında gerçekleşen Bakü Havaalanı'ndaki buluşma görüntüleri Azeri haber sitesi publika.az'da yayınlandı.

KİMSE BİR ŞEY YAPAMAZ
Bioenerji uzmanı Şuşalı, Azeri haber sitesi gun.az'a bir de ilginç itirafta bulundu: "Bana 'İbrahim Tatlıses'i iyileştirirsen seni öldürürüz!' diye tehdit telefonu geldi. Ama bana kimse bir şey yapamaz. Onun için gerekirse ölüme giderim!" Şuşalı, Tatlıses'in durumunu da anlattı: "İki kolundan 7'şer gram kan aldırdım. Kan; kolların birinde sıvı, diğerinde duru. Beyindeki sorunu bulup halledeceğim!"

8 AYDA İYİLEŞİR
10 yaşında üzerine yıldırım düşen ve 40 gün bitkisel hayatta kalan bioenerji uzmanı Nuride Küskün Şuşalı, çok iddialı konuştu: Tatlıses'i 8 ay içinde şifaya kavuşturup ona şarkı da söyleteceğim!