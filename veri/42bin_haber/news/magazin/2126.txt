Ulusoyun mutlu gecesi
Ünlü işadamı Yılmaz Ulusoyun 14 Şubat Sevgililer Gününde verdiği doğum günü davetine ilgi büyüktü. Onu anlatan kitabın tanıtımının da yapıldığı gecede Ulusoy, mutlu gününü paylaşan dostlarıyla yakından ilgilendi.

TURİZM sektörünün öncü işadamlarından Yılmaz Ulusoy’un çocukları Pınar Ulusoy Şenol, Pelin Ulusoy Tepret ve Mehmet Yılmaz Ulusoy tarafından hazırlanan ‘Dostlarının Kaleminden Yılmaz Ulusoy’ adlı kitabı, işadamları, eski bakan, milletvekili, bürokrat, sanatçı ve cemiyet hayatına mal olmuş ünlü isimlerin katılımıyla tanıtıldı. Eşinden torunlarına kadar kalabalık aile efradının da hazır bulunduğu gecede, 72. yaş gününü de kutlayan Ulusoy, tüm organizasyonun 14 Şubat Sevgililer Günü’ne denk gelmesinin de ayrı bir güzellik olduğunu söyledi. Gelen misafirlerini tek tek hatırlarını soran ve onlarla sohbet etmeyi ihmal etmeyen Yılmaz Ulusoy, davetine icabet eden lise öğretmeninin elini öperek kendisine teşekkür etti. 
Halka hizmet Hakk’a hizmettir... 
Sunuculuğun efsane ismi Halit Kıvanç’ın yaptığı gecede küçük bir konuşma yapan duayen işadamı kitabının bir bölümünde gençlere şu nasihatı yapıyor: “Halka hizmet Hakk’a hizmettir. Halka hizmet ibadettir... Çocuklar sevin, verin, okuyun ve çok çalışın; sizden istediğim beklediğim sadece budur. Vatana, millete hayırlı birer evlat olun ve aile bütünlüğümüzü koruyun,çalışın. Kalıcı olmak kitap yazmak, ağaç dikmek, okul yaptırmaktır. Hayata sahip çıkın, denizlerimizi temiz tutun, ormanlarımızı koruyun. Tüm hayatınızda benim yaptıklarımı devam ettirmeye çalışın...’’ Gece birçok eski dostların objektiflere birlikte gülümsediği fotoğraf çekimleriyle sona erdi. Davete katılanlara birer kitap ve DVD kaydı hediye edildi. 
SANAT, SİYASET VE CEMİYET BULUŞMASI 
YILMAZ Ulusoy’un gecesine katılan ünlü isimlerden bazıları şöyle... Gönül Yazar, Orhan Gencebay, Sefer Ulusoy,  Şaduman Karanis, Aysel Yığcı, Fatma Avşar, İzzet Günay, Göksel Arsoy, Ümit Tokcan, Hayri Kozakçıoğlu, İsmet Sezgin, Türker İnanoğlu, Kadir İnanır, Emel Sayın, Tuncer Kurtiz, Cüneyt Arkın, Ali Şen, Faruk Süren, Adnan Şenses, Orhan Ayhan, İbrahim Bodur, Altan Öymen, Atalay Şahinoğlu, Bayraktar Bayraklı, Cemal Safi, Erdoğan Demirören, Binnur Sönmez, Mustafa Yıldırım, Mustafa Sarıgül, Serap Ulusoy ve Pınar Ulusoy Şenol...