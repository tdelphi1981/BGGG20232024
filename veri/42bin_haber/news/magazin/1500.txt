Ferdi Özbeğen için CRR'de tören düzenlendi
Önceki gün vefat eden sanatçı Ferdi Özbeğen için Cemal Reşit Rey (CRR) Konser Salonu'nda tören düzenlendi.
Ferdi Özbeğen'in yakınları ve arkadaşlarının katıldığı törende, Özbeğen'in tabutunun yanında bir piyano ile Özbeğen'in bir fotoğrafı ve çiçek yer aldı. Oğlu Hilmi Özbeğen ve yeğeni Hasan Özbeğen, tören boyunca Ferdi Özbeğen'in tabutunun başında bekledi.

Kültür ve Turizm Bakan Yardımcısı Abdurrahman Arıcı, törende yaptığı konuşmada, 'Bu topraklarda yetişip hizmet veren sanatçımıza, Türkiye Cumhuriyeti'ne yaptığı katkılardan dolayı teşekkür ediyorum. Mekanı cennet olsun' dedi.

İstanbul Büyükşehir Belediyesi Kültürel ve Sosyal İşler Daire Başkanı Abdurrahman Şen de Özbeğen'in birçok sanatçı gibi gerçekten büyük boşluklar bırakarak gittiğini dile getirerek, 'Kültür, aydın dünyası ocak ayında ciddi kayıplar verdi. Sevgi, saygıyla anıyor, sevenlerine başsağlığı diliyorum. Gençlik, sevgi, dostluk olduğu sürece şarkıları aramızda yaşayacak' diye konuştu.

-'Bana göre bu salon dolup taşmalıydı'-

Tiyatro oyuncusu Erhan Yazıcıoğlu da Özbeğen'in yaşamı boyunca sevgiyi, vefayı, aşkı, şefkati aradığını dile getirerek, 'Ne kadarını buldu onun yorumu ortada. Bana göre bu salon dolup taşmalıydı. En çok sevdiği şeyden mahrum oldu, dostluktan...' dedi.

Özbeğen'in alkışı çok sevdiğini kaydeden Yazıcıoğlu, salonda bulunanlara 'Onu alkışlayalım' dedi. Özbeğen, salondakiler tarafından alkışlandı.

Tiyatro sanatçısı Mustafa Alabora ise Ferdi Özbeğen'in zekasıyla, şarkıcılığıyla, Bektaşiliğiyle anılabileceğini ifade ederek, 'O, iki tane kadim kültürün, iki ırkın çocuğuydu. Annesi Ermeni, babası Türk'tü. Umarım onun vefatı, Türkiye'deki kardeşliğin, dostluğun canlanmasını sağlar' dedi.

Ferdi Özbeğen'in hayatını yazan Ali Rıza Türker de Özbeğen'in önce bir insan, vefa arayan müzisyen olduğunu kaydederek, 'Şöhret dediğin ne ki?' dedi ve kariyeri için yaşadı. Kitap olmuş bir hayatı bana armağan etti. Türkiye'nin başı sağ olsun' ifadelerini kullandı.

-'Vefa arıyorum dediği kadar varmış demek ki...'-

Şarkıcı Fedon ise Ferdi Özbeğen'in 15 yıllık dostu olduğunu ifade ederek, 'Ferdi ağabeyim, şöhreti yaşadı, yaşattı, eğitti, şahsen benimle çok ilgilendi. Ağabeyimi kaybettim. Vefa arıyorum dediği kadar varmış demek ki... Ben şuna inanıyorum; onun her dostu bin arkadaşa bedeldir. Benim için bu salon dolmuştur' dedi.

Fedon, konuşmasının ardından Özbeğen'in tabutunu öptü.

Piyanist Şevket Uğurluer de Ferdi Özbeğen'in 50 yıllık arkadaşı olduğunu ve birlikte çok kez aynı sahneyi paylaştıklarını belirterek, 'Dünya efendisi, zarif, çok iyi bir müzisyendi, duygulu şarkıları hepimizi mest etmişti. Piyanist şantörlüğün zirvesine çıktı' diye konuştu.

Şarkı sözü yazarı ve sunucu Sezen Cumhur Önal ise Özbeğen'in, makamsal musikiyi Batı müziğiyle harmanlayan değerli bir müzisyen olduğunu söyledi.

Önal, 'Seçkin saygın bir insandı, özeldi. O tam bir müzik şövalyesiydi. Tek başına piyanosuyla o bir şövalyeydi. Eğlence kültürümüze yeni boyutlar kazandırdı. Bir gerçek var; onun sesinde güzelleşen şarkılar, alkışlarla kucaklandı' ifadelerini kullandı.

Şarkıcı Nil Burak da Özbeğen'in oğlu Hilmi Özbeğen'e sarıldıktan sonra konuşmasını yaptı. Burak, ağlayarak, 'İstanbul'a geldiğim günden itibaren benim can dostumdu. Büyük dosttuk. Çok erken... Kandırdı bizi' dedi.

Şarkıcı Coşkun Sabah ise 1980 yılında şarkıcı olarak Özbeğen'e rakip olduğunu ancak bu rekabetin dostluk doğurduğunu belirtti.

Şarkıcı Fatih Ürek de Özbeğen'in kendisine yol gösterdiğini söyledi.

Konuşmaların ardından Ferdi Özbeğen'in tabutunun önünden saygı geçişi yapıldı.