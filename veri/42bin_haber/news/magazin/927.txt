Beren Saat'in reklam tarifesi dudak uçuklattı!
Ünlü oyuncu Beren Saat'in kendisini dolandırdığını iddia ettiği muhasebecisiyle ilgili savcılığa yaptığı suç duyurusunun detayları ortaya çıktı 
 Ünlü oyuncu Beren Saat'in kendisini dolandırdığını iddia ettiği muhasebecisiyle ilgili savcılığa yaptığı suç duyurusunun detayları ortaya çıktı. Geçtiğimiz günlerde İstanbul Cumhuriyet Başsavcılığı'na başvurarak muhasebecisi Muharrem Araz tarafından dolandırıldığını iddia eden Saat, şikayet dilekçesinde başına gelenleri anlattı. 
 
 "KANDIRILDIM" 
 
 Dilekçede, 'genç ve deneyimsiz olduğu için kandırıldığını' ifade eden ünlü oyuncu; muhasebecisine gönderdiği vergi ve Bağ-Kur bedellerinin ödenmediğini, muhasebeci Araz'ın kendisinin bazı gelirlerini eksik beyan ettiğini söyledi. 
 
 "EKSİK BEYAN ETTİ" 
 
 Dilekçede Saat, 2011 yılında rol aldığı Rexona reklam filminden aldığı 1 milyon 18 bin liralık ücret için serbest meslek makbuzu düzenlemesine rağmen, muhasebecisinin bunu 591 bin lira olarak beyan ettiğini anlattı. Saat, aynı yıl oynadığı Patos reklamından ise 1 milyon 250 bin lira aldığını, Araz'ın bunu da 750 bin lira olarak beyan ettiğini belirtti. 
 
 "RUHSATI YOK" 
 
 Ünlü oyuncu, eksik bildirimde bulunan eski muhasebecisi nedeniyle pişmanlık dilekçesi vermek zorunda kaldığını da belirtti. Muharrem Araz'ın ortadan kaybolduğunu ve kendisine ulaşılamadığını söyleyen Beren Saat; yasal defter ve kayıtların hatalı tutulması nedeniyle, usulsüzlük yapmış durumuna düştüğünü ifade etti. Araz'ın serbest muhasebecilik ruhsatına sahip olmadığını vurgulayan Saat, nitelikli dolandırıcılık suçundan kamu davası açılmasını talep etti. 
 
 "43 BİN LİRA CEZA ÖDEDİM"
 
 Beren Saat, muhasebecisinin hatası nedeniyle 2011 yılında 43 bin lira vergi cezası ödediğini ifade etti. Ünlü oyuncu ayrıca, muhasebeci Muharrem Araz'ın ödemediğini iddia ettiği Bağ-Kur primleri nedeniyle oluşan 4 bin 600 liralık borcu da geçtiğimiz günlerde kapattığını açıkladı. Saat, 2012 yılı başından bu yana yeni bir muhasebeciyle çalıştığını da söyledi. 
  