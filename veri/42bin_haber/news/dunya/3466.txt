İsrail polisinden tepki çeken bir uygulama daha
İsrail polisinin Mescid-i Aksa içerisinde bir kız öğrecinin başörtüsünü zorla çıkardığı bildirildi.
El-Aksa Vakıf ve Kültür Mirası Kurumu tarafından yapılan yazılı açıklamada, bir İsrail polisinin Mescid-i Aksa'da kız öğrenciye saldırarak, başörtüsünü zorla çıkardığı belirtildi.

Açıklamada, İsrailli bir yerleşimcinin, Mescid-i Aksa avlusunda Kur'an okuyan kız öğrencilerden birinin görüntüsünü çekmeye çalıştığı, kızın tepki göstermesi üzerine polisin müdahale ettiği ifade edildi.

Açıklamada ayrıca bir İsrail polisinin 'ilim halkaları meclisinde' ders alan erkek öğrencilerden birine saldırdığı ve öğrencinin yaralandığı kaydedildi.

Mescid-i Aksa'nın içerisindeki sağlık ekiplerinin yaralanan gence tıbbi müdahalede bulunduğu bildirildi.

Bir İsrail askeri, geçen hafta pazar günü Mescid-i Aksa avlusunda Kur'an-ı Kerim okumak için bir araya gelen kız öğrencilere müdahalede etmiş, müdahale sırasında kız öğrencinin elinden yere düşen Kur'an'ı çiğnemişti.