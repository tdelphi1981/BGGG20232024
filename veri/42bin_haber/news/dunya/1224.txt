İmralı görüşmelerine ABD'den açıklama
ABD Dışişleri Bakanlığı Sözcüsü Victoria Nuland, İmralı'daki görüşmelerle ilgili, "Görüşmelerin, pozitif bir gelişme olduğunu düşünüyoruz' dedi. Nuland, günlük basın toplantısında bir soru üzerine, Türk hükümetinin, ülkesindeki Kürt nüfusuyla ilgili konuyu etraflı biçimde ele almasını görmek istediklerini bir süredir belirttiklerini hatırlattı.

Nuland, "Genel anlamda görüşmelerin pozitif bir gelişme olduğunu düşünüyoruz. İç terör meselesini, Kürtler ve diğer marjinalleşmiş toplumlarla da temas kurarak çoklu açılardan, geniş bir yaklaşımla ele alması noktasında Türkiye'yi teşvik ediyoruz" dedi.

"Türk hükümeti, görüşmelerle ilgili herhangi bir yardım konusunda sizinle bağlantı kurdu mu?" sorusu üzerine Nuland, hükümetin kendilerini genel anlamda bilgilendirdiğini söyledi.

ABD olarak, PKK ile mücadelesinde Türkiye'nin yanında olduklarını anımsatan Nuland, "Bu konularda kendilerine desteğimizi sürdürüyoruz. Elde ettikleri herhangi bir ilerleme bizi daima ilgilendirir" dedi.

Victoria Nuland, benzer bir soru üzerine, Türk hükümetinin kendilerinden herhangi bir destek taleplerine açık olduklarını kaydetti.