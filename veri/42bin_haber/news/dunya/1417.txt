Öldürülen PKK'lılar için Paris'te tören düzenlendi
 
 Fransa’nın başkenti Paris’te öldürülen PKK’lı Sakine Cansız, Fidan Doğan ve Leyla Söylemez için kentin Villiers-Le-Bel banliyösünde bulunan Palace De Villiers adlı salonda tören düzenlendi.
 
 Yerel saat ile 12.00’de cenazeler, cenaze araçları ile salonun yakınına getirildi. Tabutlar kadınlar tarafından araçtan alındı ve yine kadınlar tarafından tören düzenlenecek salona taşındı. Tabutlar burada tören için hazırlanan alana konuldu. 
 
 Ölenlerin yakınları gözyaşı döktü. Törene Avrupa’dan da katılımların olduğu öğrenilirken, duvarlarda ölen PKK’lılar ve Öcalan resimleri ile örgütün renklerini taşıyan resimler olduğu görüldü.
 
 FELEKNAS UCA DA TABUTLARI TAŞIYANLAR ARASINDAYDI
 
 Tabutları cenaze araçlarından alarak tören yapılacak bölgeye taşıyanlar arasında Feleknas Uca’nın da olduğu görüldü. 
 
 Avrupa Parlamentosu’nda 1999 ile 2009 yılları arasında milletvekilliği yapan Feleknas Uca, 13 Kasım’da Almanya’dan Türkiye’ye gelmiş, Diyarbakır’a gitmek üzereyken Atatürk Havalimanı’nda valizinde bulunan 248 kutu B1 vitamin hapını bildirim yapmadan ülkeye sokmaya çalıştığı gerekçesi ile gözaltına alınmış ve emniyet sorgularının ardından Çağlayan’daki İstanbul Adliyesi’ne sevk edilmişti. 
 
 Uca, savcılık sorgusunun ardandan serbest bırakılmış, ardından sınır dışı edilmişti.
 
 
 Gülten ÖZBEY/PARİS, (DHA)