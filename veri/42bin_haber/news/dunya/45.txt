Suriye'ye bir darbe de AB'den!
Suriye Havayolları'na ait uçaklar AB Havaalanlarını kullanamayacak.
 AB dışişleri bakanları Suriye’ye ilave yaptırımlar kapsamında, daha önce mal varlıkları dondurulan Suriye Arap Havayolları’na ait uçakların AB havalimanlarını kullanmasını yasakladı.
 Lüksemburg’da toplanan AB dışişleri bakanlarının onayladığı yeni yaptırımlarla, halka şiddet politikasında rol alan 28 Suriyeli yetkilinin mal varlıkları dondurularak AB’ye seyahatleri yasaklandı. İlave yaptırımlarla Suriye rejimine silah ve finansman sağlayan iki şirketin AB’deki mal varlıkları donduruldu.
 Dışişleri bakanları ayrıca AB vatandaşları ve şirketlerinin sigorta ve reasürans sağlamak dahil doğrudan ya da dolaylı yollarla Suriye’ye silah sağlanmasında kolaylaştırıcı rol oynamalarını yasakladı.
 Halka şiddet politikası nedeniyle Suriye hakkında 19’uncu kez yaptırım kararı alan AB, Suriyeli toplam 181 yetkiliyi ve 54 kuruluşu kara listeye dahil etti.
 AB dışişleri bakanlarının Suriye’ye ilişkin kararlarında, "mevcudiyetleri siyasi dönüşümü tehdit edenlerin" Suriye’den ayrılmaları talep edilerek, bu kapsamda devlet Başkanı Beşşar Esed’in "Suriye’nin geleceğinde hiçbir yerinin olmadığı" vurgulandı.
 Kararlarda Suriye’deki krizin komşu ülkelere yayılan etkisinden derin endişe duyulduğu belirtilerek, 3 Ekim’de Akçakale’de 5 kişinin ölümüne neden olan top mermisi başta olmak üzere "Suriye güçlerinin Türk topraklarına top atışları" şiddetle kınandı.
 AB dışişleri bakanları Suriye makamlarından komşu ülkelerin toprak bütünlüğüne ve egemenliğine tam saygı istedi ve taraflara gerilimi tırmandırmamaları çağrısı yaptı.
 AA