İsrail hükümetinde yüksek gerilim
İsrail'de eski Dışişleri Bakanı Avigdor Lieberman, olası bir koalisyonda kilit parti durumuna geçen Yesh Atid lideri Yair Lapid'i eleştirdi. Başbakan Binyamin Netanyahu ve Avigdor Lieberman basına açıklamalarda bulundu. 

Lieberman, Yesh Atid lideri Lapid'i eleştirerek, "Hayatımda böyle bir şey görmedim. Daha meclisteki sandalyesi ısınmadan başbakan olmayı konuşmaya başladı" dedi. 

Toplantıda Lieberman'ın ardından konuşan Netanyahu ise "İsrail'in geniş bir ulusal birlik hükümetine ihtiyacı var, çünkü İsrail'in düşmanları bir an bile dinlenmiyor" yorumunda bulundu.

Öte yandan seçiminin en büyük sürprizini yapan Lapid liderinin koalisyon pazarlıklarında dışişleri, eğitim ve adalet bakanlıklarını istediği ve bakanlık sayısının azaltılmasını talep ettiği kaydedildi.

Lapid'in, seçim öncesi en büyük vaadinin 39 olan bakanlık sayısının 18'e düşürülmesi olduğu biliniyor. İsrail tarihinde en son 1999 yılında 18 bakanlıklı bir kabineyi görürken, tarihinin en küçük kabinesi ise 1949 yılında 12 kişilik bakanlar kurulundan oluşmuştu.

Lapid'in diğer bir isteği de askerlikten halen muaf olan Ortodoks Yahudi ilahiyat öğrencilerinin askere alınmasını yasaklayan kanunun yürürlükten kaldırılması.

Buna karşı olan Ortodoks Yahudi partilerden Shas ve Birleşik Tevrat Yahudiliği partilerinin bu şartlar altında Lapid ile aynı koalisyonda yer almaları pek olası görülmüyor.

Son hükümet 49 günde kurulmuştu

İsrail'de hükümet kurma görevini alan Netanyahu'nun, İsrail anayasasına göre 42 günde hükümeti kurması gerekiyor. 

Ancak bir evvelki hükümet cumhurbaşkanından ek süre talepleriyle ancak 49 günde kurulabilmişti.