İran'a yeni başkent Tebriz mi?
 
 Yarı resmi haber sitesi Genç Gazeteciler Kulübü’nün haberine göre, Tahran Milletvekili Zehra Tabibzade, Tebriz’in yeni başkent olarak düşünüldüğünü söyledi.
 Başkentin taşınmasıyla ilgili planın bir süredir meclisin gündeminde olduğunu hatırlatan Tabibzade, şahsen bu plana karşı olduğunu ifade etti. 
 YENİ BAŞKENT DE TAHRAN GİBİ OLACAK 
 Tabibzade, istihdam, hizmet ve yatırım gibi imkanlar ülke geneline adil dağıtılmadığı, göç önlenmediği ve mevcut yanlış siyaset düzeltilmediği sürece yeni başkentin de Tahran ile aynı kaderi paylaşacağını bildirdi.Tahran’dan göçün teşvik edilmesi, uzak kentlerde iş imkanlarının oluşturulması önerisinde bulunan Tabibzade, yeni başkent arayışını çok yanlış bulduğunu söyledi.
  
 BİR SÜREDİR GÜNDEM KONUSU
  
 Tabibzade, meclisteki Milli Güvenlik ve Dış Politika, Plan ve Bütçe, Sanayi ve Maden, Belediye Meclisleri ve İçişleri ile İmar Komisyonları’nın başkentin taşınmasıyla ilgili planı ele aldıklarını sözlerine ekledi. Nüfus yoğunluğu, aşırı trafik, hava ve gürültü kirliliği, göç ve deprem riski gibi nedenlerden dolayı başkentin Tahran’dan taşınması bir süredir kamuoyunda ve ilgili resmi birimlerde tartışılıyor.
   
 AA