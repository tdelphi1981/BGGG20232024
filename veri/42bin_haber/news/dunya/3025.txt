5 yaşındaki kıza terörist damgası
ABD'DE okullara yönelik silahlı saldırılar 11 Eylül'e benzer bir paniğe yol açtı. Hello Kitty'yi baloncuk silahıyla vurmaktan bahseden 5 yaşındaki kız anaokulundan uzaklaştırıldı.
Pennsylvania, eyaletinin Mount Carmel kentinde yaşayan 5 yaşındaki Madison Guarna'nın anaokulunda Hello Kitty'yi baloncuk silahıyla vurmaktan söz etmesinin okul yönetimi tarafından terör tehdidi olarak algılandığı ve eğitimin askıya alındığı ortaya çıktı. Küçük kız 10 gün psikolojik destek almaya zorlandı, okuldan uzaklaştırıldı. Newtown'da bir ilkokula yapılan silahlı saldırı sonucu 28 çocuğun ölümüyle doruk noktasına çıkan panik, ABD'li eğitimcileri de ikiye böldü. Bir grup küçük yaştaki çocukların şiddet söylemlerini aktif hayal güçlerine bağlarken, diğer grup bu tür ifadelerin okul güvenliği için potansiyel tehlike olarak algılanması gerektiği konusunda hemfikir. Küçük kızın annesi Kelly Guarna ise kızının başına gelenler konusunda tepkili. Guarna, "Çocuklara yaptıkları şey korkunç. Baloncuk silahını terör silahı olarak görüyor, 5 yaşındaki çocuğun söylediklerini karşılarında yetişkin varmış gibi algılıyorlar. Ayrıca çocuğun hayal gücüne müdahale onların hem sosyal hem de psikolojik dünyalarına darbe. Onların hayalleri çalınıyor, yerine endişeli bir karakter empoze ediliyor" dedi.