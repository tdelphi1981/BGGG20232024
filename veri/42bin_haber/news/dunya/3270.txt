Amerikan fast-food zincirleri Rusyayı işgal etti
Son dönemde Kremlin ve ABD arasında yükselen tansiyona karşın, Amerikan fast-food ürünleri ülke genelinde yoğun ilgi görüyor.
Fast-food zincirleri ülkenin 9 saatlik zaman diliminin olduğu Vladivostok'dan Kaliningrad'a kadar her köşe başına yayılmış durumda. 

Amerikan fast-food şirketlerinin Rusya'daki yaygınlığını değerlendiren Amerika-Rusya İş Konseyi Başkanı Ed Verona, tüketicilerin siyasilerden farklı olduğuna dikkat çekti. Verona, "Rusya ve Amerika arasında siyasi alanda bir kısım olumsuz retorikler olsa da, Ruslar Amerikan ürünlerini çok seviyor." dedi.

Rus Haber Ajansı Ria Novosti'ye göre, Rusya'nın 85 kentinde 357 restoranla faaliyet gösteren McDonald's, gelecek üç yıl içinde en az 150 yeni restoran daha açmayı planlıyor. 

KFC'yi de bünyesinde barındıran Yum Brands ise ay başında yaptığı açıklamada, Rusya ve Orta Asya'da 60-70 civarında yeni restoran açacaklarını ilan etti. Yum Brands, 2015'e kadar restoran sayısını 400'e, gelirini de 1 milyar dolara çıkaracak.

Bunun yanı sıra Vedomosti gazetesine göre, Rusya'nın 8,7 milyar doları bulan fast-food zincirinde en büyük pasta McDonald's ve Subway'e ait. Sovyetler Birliği yıkılmadan önce 1990'da Rusya'da ilk restoranını açan McDonald's'ın sektördeki payı 2011 rakamlarına göre yüzde 43,3; Subway'in yüzde 4,1 ve Burger King'in yüzde 3,3.

Rusya'da kapılarını ilk kez 1994 yılında açan Subway, 400'ün üzerinde restoranla faaliyet gösteriyor. Amerikan sandviç zinciri Subway'in, 2015 hedefi ise en az 1000 restorana ulaşmak. Diğer Amerikan fast-food zincirleri Papa John's, Domino's Pizza, Wendy's ve Carl's Jr. da son yıllarda Rusya'daki varlıklarını güçlendiren diğer Amerikan ürünleri. 

Ocak 2010'da Rusya'da ilk restoranını açan Burger King de hızla yayılarak, 70'in üzerinde restorana ulaştı. Burger King Rusya operasyonları basın sözcüsü İvan Şestov, Ria Novosti'ye yaptığı açıklamada, piyasada ciddi bir oyuncu olacaklarını, yeni restoranların yolda olduğunu söyledi. Yerel lezzetlerin dikkate alınarak Rusya'ya özel menülerin oluşturulduğunu kaydeden Şestov, ürünlerinde taze ve özel olmaya özen gösterdiklerini belirtti.