Eskimo sanatçının eserine rekor fiyat
Ünlü eskimo heykeltraş Joe Talirunili'nin, 'Joe'nun Botları' serisine ait The Migration (Göç) isimli eseri, Toronto'daki müzayedede rekor fiyattan alıcı buldu.
Joyner Waddington Müzayede Evi'nde hafta başında düzenlenen açık artırma öncesi, 100 ila 150 bin dolar arası fiyattan satılabileceği planlanan esere, adı açıklanmayan bir sanatsever 290 bin Kanada Doları (524 bin TL) ödedi. Talirunili'nin aynı seriden bir başka eseri de, 2006'da 278 bin dolara satılmıştı.

Kanada'nın eskimoların yaşadığı Nunavut Bölgesi'nde 1893'de doğan Joe Talirunili'nin, genç yaşlarında yeni av alanları bulmak üzere kabilesinden kırk kişi ile çıktığı deniz yolculuğunda yaşadığı trajedi, yaşamında derin izler bıraktı. Buzlu denizlerde günlerce verdikleri hayatta kalma mücadelesinden çok etkilenen sanatçı, öldüğü 1976 yılına dek verdiği eserlerinde de yaşadığı trajedi ve travmadan izler sundu.