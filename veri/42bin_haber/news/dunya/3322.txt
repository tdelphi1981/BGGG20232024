Bosna-Hersek'te yeni siyasi kriz
Bosna-Hersek'i oluşturan iki otonom yapıdan biri Bosna Sırp Cumhuriyeti'nin Başbakanı Aleksandar Combiç, istifa etti.
İstifa nedenini açıklamak üzere, Bosna Sırp Cumhuriyeti'nin en büyük şehri Banya Luka'da basın toplantısı düzenleyen Combiç, şimdiye kadar yapılan işler hakkında şüphe duyanların olduğunu, ancak görev süresi boyunca hükümetin büyük başarılara imza attığını, Bosna Sırp Cumhuriyeti'ndeki ilk otoyolu yaptıklarını, Banya Luka-Doboy şehirleri arasında otoyol yapımı için finans sağladıklarını, emeklilerin haklarıyla ilgili reform yaptıklarını anlattı.

Bosna Sırp Cumhuriyeti hükümetinin, Bosna-Hersek'i oluşturan iki otonom yapıdan biri olan Bosna-Hersek Federasyonu, Hırvatistan, Sırbistan ve Karadağ hükümetleriyle iyi ilişkiler sağladığını ifade eden Combiç, bir başbakan olarak, ekonomik kriz nedeniyle kemer sıkma politikası uygulamak zorunda olduğunu belirtti. Aleksandar Combiç, istifasını "etik ve siyasi sorumluluk" çerçevesinde verdiğini vurguladı.

Bosna Sırp Cumhuriyeti'nin Başkanı Milorad Dodik, çoğunlukla Sırp nüfusun yaşadığı Bosna Sırp Cumhuriyeti hükümetinin son bir yıl içerisinde emeklilik fonları ve vergilerin yükseltilmesine yönelik düzenlemelerin ardından yapılan protestolar ve ülkenin bu bölgesinde yaşanan siyasi istikrarsızlığın sonucu olarak başbakan Combiç başta olmak üzere, hükümette yer alan bakanların istifasını istemişti.

Bosna-Hersek'i oluşturan diğer entite Bosna-Hersek Federasyonu'nda da siyasi kriz sürüyor. Federasyon Temsilciler Meclisi ve Milletler Meclisi, 15 Şubat'ta, Bosna-Hersek Federasyonu hükümeti için güvensizlik oyu vermişti.