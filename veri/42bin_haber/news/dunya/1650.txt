Ded Hasan Moskova'da toprağa verildi
16 Ocak'ta Moskova'da keskin nişancı tarafından öldürülen Ded Hasan lakaplı Kürt asıllı ünlü mafya babası Aslan Usoyan, Rusya'nın başkentinde toprağa verildi.
Moskova'nın Hovanski mezarlığında düzenlenen defin törenine gazeteciler alınmazken, Usoyan ailesi, yakınları ve dostları dışındaki kimseler de alana bırakılmadı. 

Rus basını, öğlen saatlerinde mezarlığa çok sayıda lüks araçların akın ettiğini belirtti. Eho Moskvı radyosu muhabiri, "Araçların içinde Kafkasya kökenliler oturuyordu." bilgisini verdi. Mezarlığa ait özel koruma görevlileri, bölgede yoğun güvenlik önlemleri aldı. 

Life News ajansı, bir saatten fazla süren defin töreninde yaklaşık 100 kişinin bulunduğunu kaydetti. 

Dün Usoyan'ın cesedini götüren uçağı Tiflis Havalimanı yetkilileri kabul etmemişti. Gürcü Rustavi-2 televizyon kanalına atıfta bulunan İnterfaks haber ajansı, Gürcistan İçişleri Bakanı İrakli Garibaşvili'nin talimatıyla cesedi taşıyan uçağın kabul edilmediğini iddia etmişti. Gürcü basınına göre, başkent Tiflis'te yaşayan Usoyan'ın eşi ve kızı cesedin Kukiya mezarlığında toprağa verilmesini istiyordu.

Eylül 2010'da da Gürcistan doğumlu ve Yezidi Kürt asıllı ünlü Rus mafya babası Ded Hasan'a silahlı suikast düzenlenmişti. Saldırı yer altı dünyasında kanlı hesaplaşmanın bir sonucu olduğu iddia edilmişti. Gürcü asıllı mafya babası Tariel Oniani ile kanlı bir çatışma içinde olduğu kaydedilmişti. Oniani halen Moskova'da bir cezaevinde tutuklu bulunuyor. Oniani'nin adamlarının olayı gerçekleştirmiş olabileceği gelen iddialar arasında. Oniani'nin Soçi 2014 Kış Olimpiyatları'nda bazı projelerin paylaşımı konusunda Ded Hasan'la anlaşmazlığa düştüğü belirtiliyor.