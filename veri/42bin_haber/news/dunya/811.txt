Anayasaya 'evet'
Mısır'da dün ilk turu yapılan anayasa referandumunun resmi olmayan sonuçlarına göre 'evet' oyları, 'hayır' oylarından fazla çıktı 
 Sonuçlara göre 10 ilde yapılan referandumda, toplam 6 bin 376 seçim merkezinden 6 bin 327'sinde oy sayım işlemi tamamlandı. Seçmenlerden 4 milyon 588 bin 147'si (yüzde 56,5) yeni anayasaya 'evet' derken, 3 milyon 524 bin (yüzde 43,5) kişi 'hayır' oyu kullandı.  
 KATILIM ORANI YÜZDE 38
  
 Referandum yapılan 10 bölge içinde sadece başkent Kahire ile Garbiye'de 'hayır' oyu fazla çıktı. Yüksek Seçim Kurulu'nun, şikayetlerin değerlendirilmesi ve referandumun ikinci turunun ardından sonuçlarla ilgili resmi açıklamada bulunması bekleniyor. Mısır'da ilk turu dün yapılan anayasa referandumunda katılım oranının yüzde 38 olarak gerçekleştiği bildirildi.  
 MURSİ'NİN MEMLEKETİNDEN DESTEK
  
 Referandumun ilk turunda, 25 milyon 836 bin kayıtlı seçmenden 8 milyon 176 bini sandık başına gitti. Bu rakam, 2011 Mart ayında, o dönemde iktidarda bulunan Yüksek Askeri Konsey'in anayasal düzenlemelerle ilgili referanduma katılım oranının gerisinde kaldı.  
 Sözkonusu halkoylamasında oran yüzde 41 olarak gerçekleşmişti. Öte yandan, Cumhurbaşkanı Muhammed Mursi'nin doğum yeri Şarkiye ilindeki el-Adve bölgesinden, yeni anayasaya güçlü destek çıktı. Seçmenlerin yüzde 95'i yeni anayasa lehine oy kullandı.  
 MÜSLÜMAN KARDEŞLER'DEN YOLSUZLUK İDDİASINA YANIT
  
 Müslüman Kardeşler Teşkilatı (İhvan) Genel Sekreteri Mahmud Hüseyin, kurumun referandumun icrasıyla bir ilgisinin olmadığını belirterek, muhalefetin referandumda yolsuzluk yapıldığına ilişkin suçlamalarının yargı makamlarını ilgilendirdiğini ve referandumun eşi görülmemiş bir şeffaflık içinde yapıldığını söyledi.  
 PARTİ BİNASINA SALDIRI
  
 Mısır'da Liberal Vefd Partisi'nin başkent Kahire'deki merkezi, kalabalık bir grup tarafından saldırıya uğradı. Parti kaynakları, eski cumhurbaşkanı adaylarından Hazim Salah ebu İsmail'in taraftarları olduğunu söyledikleri grubun, parti binasına saldırıp binanın bazı bölümlerini ateşe, araçlara da zarar verdiğini belirtti. 
 AA