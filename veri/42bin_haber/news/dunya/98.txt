Bağdat ile silah anlaşması yapan Rusya'ya tepki
Rusya'nın Irak hükümeti ile yaptığı silah anlaşması Erbil'de bulunan sivil toplum kuruluşları (STK) tarafından protesto edildi.
 Rusya'nın Erbil Başkonsolosluğu önünde toplanan yaklaşık 50 STK temsilcisi Rusya'ya, Maliki hükümeti ile yapılan anlaşmayı dondurma çağrısı yaptı. STK Federasyonu Başkanı Adnan Enver, “Saddam döneminde Rusya'dan alınan silahlardan halkımız hala acı çekiyor. Yapılan anlaşma Maliki değişinceye kadar dondurulsun" dedi.
 Enver, “STK'lar olarak Rusya Başkonsolosluğu aracılığıyla Rusya Devlet Başkanı Vladimir Putin' e bir mektup gönderdik.  Mektupta, geçmişte Rusya'nın Saddam Hüseyin'e sattığı silahlardan halkımızın çektiği acıları dile getirdik. Halkımız hala o silahlardan acı çekiyor. Irak Başbakanı Nuri el-Maliki de tıpkı Saddam Hüseyin yönetimi gibi diktatörlüğe doğru yol alıyor. Bunun için biz Rusya'dan Maliki değişinceye kadar yapılan anlaşmayı dondurmasını istiyoruz" şeklinde konuştu.
 Yaklaşık 2 saat süren ve sıkı güvenlik önlemleri altında düzenlenen protesto gösterisi olaysız bir şekilde sona erdi.
  