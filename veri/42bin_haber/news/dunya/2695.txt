Obama: "Barışçı çözümü alkışlıyorum"
ABD Başkanı Barack Obama, İmralı sürecine destek verdi, "Başbakan Erdoğan'ın barışçıl çözüm arama çabasını alkışlıyorum" dedi. Milliyet gazetesinin Washington Temsilcisi Pınar Ersoy'un sorularını yanıtlayan Obama, ilk yurtdışı gezisini Türkiye'ye yaptığını hatırlattı. 

Elçiliğe yapılan saldırının iki ülkeyi daha da yakınlaştırdığını belirtti. 

Obama, patriot bataryalarının Türkiye'yi korumak için geldiğine de dikkat çekti. Suriye'de yaşananların önümüzdeki dönemde daha da zorlaşabileceğine vurgu yapan Obama, "Esad rejimi eninde sonunda gidecek" dedi.

Obama, Başbakan Erdoğan ile olası görüşmesi için ekiplerin çalıştığını belirtip, "Dostum Erdoğan'ı tekrar görmeyi dört gözle bekliyorum" dedi. 

ABD Başkanı, Türkiye'nin Kürt meselesinde attığı adımlara da değindi ve Türkiye'nin teröre karşı çözüm ve diyalog çabalarını desteklediğini belirtti.

Obama'nın Kuzey Irak ve petrol anlaşmaları, Türkiye ile İsrail gerginliği, Ermeni soykırımı hakkındaki soruları yanıtlamaması da dikkat çekti.