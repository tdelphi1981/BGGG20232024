'Yeni bir Rusya'nın elçisiyim'
Kısa süre önce Rus pasaportu alan oyuncu Gerard Depardieu, kendisini 'yeni bir Rusya'nın elçisi' olarak tanıtarak, Rusça öğrenme sözü verdi.
Depardieu, başkent Moskova'da Illusion sinema salonunun tadilattan sonra yapılan açılışında, 'Şimdi, yeni bir Rusya doğuyor. Bu, edebiyatı, yazarları, ressamları ve müzisyenleri koruduğu için tam olarak sevdiğim Rusya' dedi.

'Yeni Rusya'yı yabancı ülkelerin hala tam olarak bilmediğini' belirten Depardieu, Rusya Devlet Başkanı Vladimir Putin'in, ülkesinin onurunu geri kazandırmaya çalıştığını vurguladı.

Depardieu, Rusça öğreneceğini de dile getirdi.

Moskova'ya dün gelen Depardieu, Kültür Bakanı ile Bolşoy Tiyatrosu'nu ziyaret etti.

Depardieu, Fransa Cumhurbaşkanı François Hollande'ın zenginlerden daha fazla vergi almayı amaçlayan varlık vergisine sert tepki göstererek, Fransız vatandaşlığından çıkacağını açıklamıştı.

Rusya Devlet Başkanı Vladimir Putin, 3 Ocak'ta imzaladığı kararnameyle Fransız oyuncuya Rus vatandaşlığı vermişti.