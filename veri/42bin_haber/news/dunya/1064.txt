Gümrükten 1 ton esrar çaldılar
Yılbaşı kutlamalarından yararlanan hırsızlar İspanya'nın Huelva kentindeki gümrük depolarından bir ton esrar çaldı. Uyuşturucunun piyasa değeri 10 milyon euro 
 İspanya'nın Endülüs bölgesindeki Huelva kenti, yılbaşı gecesi filmleri aratmayacak bir hırsızlık olayına sahne oldu. Bölgesel hükümet sözcüsünün yaptığı açıklamaya göre yılbaşı gecesi tam gece yarısında liman bölgesindeki gümrük idaresine gelen bir grup maskeli soyguncu depolarda bulunan yaklaşık bir ton esrarı çalarak kayıplara karıştı.
 
 Çan seslerinden faydalandılar
 
 Hırsızların, şehirde yeni yıla girilirken geleneksel olarak 12 kez çalınan çanların sesinden faydalanıp gümrük deposunun kapısını kırdığı ve depo görevlisini etkisiz hale getirdiği bildirildi. Çalınan uyuşturucunun yetkililer tarafından daha önceden el konulan 30 adet esrar paketi olduğu belirtildi.
 
 Çevre sakinleri gümrük bölgesindeki hareketliliği farkedip polise haber verse de hırsızlar beş arazi aracına yüklediği esrar paketleriyle kaçmayı başardı.
 
 “El Mundo“ gazetesine konuşan bir polis yetkilisi şu ana kadar yapılan aramalardan bir sonuç alınamadığını söyledi. Basında yer alan haberlere göre uyuşturucunun piyasa değeri yaklaşık 10 milyon euro.
 
 DEUTSCHE WELLE TÜRKÇE