Camiye benzetilen oyuncak kriz yarattı
AVUSTURYA'da yaşayan Türkler, oyuncak firması Lego'nun, bilim kurgu filmi 'Yıldız Savaşları'ndaki modellerden birini Ayasofya Cami'ne benzettiğini iddia ederek tepki gösterdi.
Lego'nun 'Yıldız Savaşları' ndaki karakterleri içeren yeni oyuncak setindeki Jaba'nın Sarayı (Jaba's Palace) modelinin Ayasofya Camii'ne benzediğini söyleyen Avusturya'daki Türk Kültür Cemiyeti, firmayı ırkçılıkla suçladı. İngiliz Telegraph gazetesindeki habere göre, Cemiyet, oyuncak setindeki diğer Asyalı ve Ortadoğulu tarif edilen karakterlerin de suçlu ve dolandırıcı kişilikler olarak gösterildiğini savunarak firmaya tepkilerini dile getirdi. 

LEGO'DAN ÖZÜR BEKLİYORUZ

Cemiyet, firmaya yazılı bir açıklama göndererek Lego'dan dinsel ve kültürel duyguları aşağıladığı gerekçesiyle özür dilemesini istedi. Cemiyetin internet sitesinde ‘Jabba'nın Sarayı' modeliyle Ayasofya Cami'nin benzerlikleri gösteriliyor. Oyuncak krizi, Avusturya'da yaşayan bir Türk'ün oğluna hediye edilen oyuncak setini Cemiyet'e şikayetiyle başladı. Cemiyet, firmaya yaptığı şikayette, "Karakterlerden çirkin görünüşlü Jabba nargile içmeyi ve kurbanlarının öldürülmesinden hoşlanıyor. Ayrıca önyargılı ve üstü kapalı bir şekilde Asyalı ve Doğulu figürler dolandırıcı ve suçlu gösteriliyor" denildi. Birçok Lego figürünün silah taşıdığını da belirten Türk Cemiyeti, çocuklu ailelere ayrımcılık yapan ya da savaş içerikli oyuncakları satın almamaları çağrısı yaptı.

AYASOFYA'YA BENZEMİYOR 

'Jabba'nın Sarayı' adlı modelin hiçbir binayı yansıtmadığını söyleyen firmanın Halkla İişkiler Müdürü Katharine Sasse ise oyuncak setindeki bütün figürlerin karakterlere göre yapıldığını belirterek "Ürünün Türk toplumu tarafından yanlış yorumlanmasından dolayı üzüntü düyüyoruz" diye açıklama yaptı.