Dehşet evi
FBI'ın 29 yıldır umudunu kaybetmeden aradığı kayıp çocuk Kevin Collins'ten acı haber geldi. San Francisco polisi, cinayet suçuyla tutuklanan zanlının yaşadığı evin bodrumunda ceset arıyor.
ABD suç tarihinin en ünlü dosyalarından biri olan kayıp çocuk Kevin Collins'in sırrı 29 yıl sonra çözüldü. San Francisco Polis Departmanı, 1984'te 10 yaşındayken okul yolunda kaybolan Kevin Collins'i kaçırıp öldürmek suçuyla ismi açıklanmayan bir kişiyi tutukladı. Amerikan ABC News'un haberine göre polis, zanlının yaşadığı yerle çocuğun en son görüldüğü noktanın birbirine çok yakın olduğunu belirledi. San Francisco Masonic Bulvarı'nda yaşayan zanlının yaşadığı evin bodrum katı ve bahçesinde kayıp çocuğun ceset kalıntılarını bulma çalışmaları sürüyor. 
Kevin Collins cinayetinin aydınlanmasında FBI ve San Francisco polisi işbirliği yaptı. Kevin Collins, tıpkı İngiltere'nin kayıp kızı Maddie gibi Amerika basında yıllardır gündemdeydi. FBI her yıl yenilediği kayıp çocuk ilanları arasında Kevin Collins'in fotoğrafını güncelliyordu. Çocuğun ailesi ve polisin umudunu kaybetmeden aradığı Kevin'ın en son 28 yaşında nasıl görünebileceğine dair fotoğrafı basınla paylaşılmıştı. Kevin davasında en son gelinen nokta Amerikan halkında derin üzüntüye yol açtı.