Tunus'ta bir genç kendini ateşe verdi
Arap Baharı'nın yaşandığı ilk ülke olan Tunus'ta yine bir genç ülkedeki işsizlik nedeniyle kendini ateşe verdi.
Görgü tanıklarından edinilen bilgiye göre, başkent Tunus'un merkezindeki Habib Burgiba Caddesi'nde 30 yaşlarındaki bir genç üzerine benzin dökerek kendini yaktı. Ülkedeki yüksek işsizlik oranı nedeniyle iş bulamayan ve sigara satarak hayatını devam ettiren kişi kendini ateşe verdi. 

Kendini yakan gence çevredekilerin müdahale ettiği ve olayın ardından hastaneye kaldırıldığı belirtildi. 

Tunus'ta devrimin fitilini ateşleyen kişi olarak bilinen Muhammed el-Buazizi de 17 Aralık 2010'da seyyar satıcılık yaptığı aracına el konulması ve işsizlik sorununu protesto etmek amacıyla kendini ateşe vererek intihar etmişti.