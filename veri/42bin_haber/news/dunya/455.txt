5 kişiyi rehin aldı, başbakanın istifasını istedi
Japonya'nın güneyindeki Aichi eyaletindeki bir bankaya giren kişi, 5 kişiyi rehin alarak Başbakan Yoşihiko Noda'nın görevinden istifa etmesini istedi.
 Japon kamu televizyonu NHK, zanlının bugün öğlen saatlerinde Toyokawa Şinkin Bankası'nın bir şubesine girdiğini ve bazı kişileri rehin aldığını bildirdi. Toyokawa Şinkin Bankası sözcüsü de rehine krizini doğruladı. Televizyon, zanlının Başbakan Noda'nın istifasının yanı sıra su, yiyecek ve megafon da istediğini belirtti. Polisin, zanlıyı ikna etme çabalarının sürdüğü belirtildi.
 Ancak zanlının, Başbakan Noda'nın istifasını istemesi kafa karışıklığına yol açtı. Noda, geçtiğimiz cuma günü meclisi feshederek erken genel seçim kararı almıştı. 16 Aralık'ta yapılacak seçimlerde Noda'nın başında olduğu Demokrasi Partisi'nin hezimete uğraması, muhalefetteki Liberal Demokratların ise 3 yıl sonra tekrar iktidara geri dönmesi bekleniyor.
 CİHAN