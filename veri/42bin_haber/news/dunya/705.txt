Tacikistan, AGİT’den destek istedi
Tacikistan Dışişleri Bakanı Hamrohon Zarifi, İrlanda'nın başkenti Dublin'de düzenlenen Avrupa Güvenlik ve İşbirliği Teşkilatı'nın (AGİT) 19.Bakanlar Konseyi Toplantısı'nda Orta Asya'daki su sorunu konusunda destek istedi.
 Tacikistan Dışişleri Bakanlığı'ndan yapılan açıklamada Bakan Zarifi ülkesindeki  buzulların hacminde ve alanında  küçülme olduğunu belirtti. Yirminci yüzyılda Tacikistan buzullarının 20 kilometreküp buz kaybettiğini belirten Zarifi, 2050 yılında buzulların alanının yüzde 20 oranda azalacağını ve bunun sonucunda birçok ırmağın buzul rezervinin de azalacağına dikkat çekti. Zarifi, bu nedenle buzulların korunması için uluslararası bir fon kurulmasını teklif ettiklerini belirtti.
 Zarifi, dağ buzullarının erimesi ve Aral Gölü'nün kurumasının Orta Asya bölgesinde iklim değişikliği ve su sorununu ortaya çıkardığını belirterek, "Maalesef, son yıllarda tarım sektöründe verimsiz su kullanımı arttı. Dünya Bankası'nın tahminlerine göre, sulama için kullanılan suyun yaklaşık yüzde 80'i kayboluyor. Bölgede insan başına tüketilen su oranı diğer bölgelere göre daha yüksek. Son yıllarda su sorunu siyasi bir konum almaya başladı, bu da bölgesel işbirliğinin gelişmesini engelliyor. AGİT'in Orta Asya'da su sorununda aktif bir rol üslenmesini istiyoruz. Diyalog ile bu sorunun uzun vadeli çözüme kavuşması gerekiyor" diye konuştu.
 CİHAN
  