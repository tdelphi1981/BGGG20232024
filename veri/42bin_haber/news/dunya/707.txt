Nobel komitesine dava açtı
İsveç'te bulunan Nobel heyetinin, bu yılki tıp ödülünü kök hücre araştırmasına vermesinin ardından Amerika'da dava açıldı.
 Rongxiang Xu isimli bir kişi, Japon bilim adamı Şinya Yamanaka ile İngiliz bilim adamı John Gurdon'dan önce buluşu yaptığını savunarak bu hatanın düzeltilmesi gerektiğini belirtti. Tıp ödülünü veren Karolinska Enstitüsü'ne karşı Amerika'nın Kalifornia eyaletinde dava açan Xu, Nobel'in iki bilim adamının kök hücre dalında yaptıkları buluşun "ilk olduğu" ifadesinin yanlış olduğunu, bunun kendi çalışmalarına darbe vurduğunu savundu. Xu, "Öncelikli amacım Nobel'in açıklamasını düzeltmesi." dedi. Xu, kendi yaptığı araştırmayla 73 ülkedeki 20 milyon kişiye yardım ettiğini savundu.
 Gurdon, 1962'de yetişkin kurbağanın bir hücresindeki DNA'nın, hücreyi her türlü hücreye dönüştürmek için gerekli bilgiye sahip olduğunu keşfetmişti. Yamanaka da 2006'da farelerin yetişkin hücrelerinin yeniden programlanabileceğini bulmuştu.
 CİHAN
  