Sandy mağdurlarının yaraları sarılamadı
ABD'nin doğu kıyılarını vuran Sandy kasırgasının üzerinden 4 ay geçmesine rağmen yaralar hâlâ sarılamadı. New York'ta 9 bin kişi aylardır elektriksiz. 4 bin New Yorklu ise hâlâ otellerde kalıyor.
285 insanın öldüğü ve 63 milyar dolardan fazla hasara yol açan kasırga nedeniyle ABD'nin New Jersey, New York ve Connecticut eyaletlerinde binlerce insan evini kaybetmişti.

Sandy sonrası büyük hasarın meydana geldiği New York'un Staten Island bölgesinde, nüfusun bir kısmı gününü yardım çadırlarında geçiriyor. Bu çadırlarda günlük ihtiyaçlarını karşılayan Amerikalıların tek isteği bir an önce evlerine kavuşmak. Hasar gören evlerin bir kısmında onarım çalışmaları başlarken pek çok ev sahibi hâlâ sigorta şirketinin hasar tespit çalışmalarının neticelenmesini bekliyor.

Kasırgadan sonra evsiz kalan binlerce Amerikalıdan biri olan Allison Galeorisi (67); kızı, torunu ve damadı ile birlikte amcasının evinde kalıyor. İki katlı evin bodrumunda konaklayan Galeorisi ve ailesi, yemek ihtiyacını yardımseverler tarafından kurulan çadırda karşılıyor. Kasırganın üzerinden 115 gün geçmesine rağmen evinin onarım çalışmalarının henüz başlamadığından yakınan Galeorisi, "Evimin her türlü sigortası olduğu halde, hâlâ onarım yapılmadı. Aylardır dışarıdayız, yardım çadırında ihtiyaçlarımızı karşılıyoruz. Her gün hem Federal Acil Durum Yönetimi'ni (FEMA) hem de sigorta şirketlerini aradığım halde kimse net bir çözüm söylemiyor. Biz de çaresiz bir şekilde evimizin onarılmasını bekliyoruz." diyerek tepkisini dile getirdi.

Bir an önce evine taşınmak istediğini belirten Galeorisi, gözyaşları içinde, "Uzun yıllardır vergimi ve sigortamı ödediğim halde bugün evimi kimse tamir etmiyor. Torunum sıcak bir ortam için her gün çadıra gidip ders çalışmak zorunda kalıyor. Birilerinin bunu düzeltmesi lazım." şeklinde yaşadığı sıkıntıları anlattı.

Evini kaybeden bir başka Amerikalı Elena Seforza ise annesi ile birlikte kayınbiraderinin evinde hayatını devam ettiriyor. Kasırgadan dolayı hem evini hem arabasını kaybeden Seforza, "İyi ki yardım çadırımız var. Her öğün yemeğimi bu çadırda yiyorum. İlk günlerde arabam da olmadığı için çok büyük sıkıntılar yaşamıştım. Hiçbir yere gidemiyordum ama şimdi en azından başımı sokabilecek bir yer var. Umarım bir an önce evimize kavuşuruz." diye konuştu.

Kasırgadan sonra günlerce okula gidemeyen Mia Ehati (7) ise her gün ödevlerini yapmak için yardım çadırına gidiyor. İlkokul 2. sınıf öğrencisi Ehati, "Bir an önce evime taşınmak istiyorum. Evimizi çok özledim. Artık dışarıda kalmak istemiyorum." dedi.

Kasırgadan etkilenen Hakan Tale ise evini kendi imkanları ile onardı. Kasırgadan bir gün sonra evinin tadilatına başladığını kaydeden Tale, mahallelerinde elektriği ve evi olmayan çok sayıda vatandaş olduğunu söyledi. Tale'nin ifadesine göre gündüzleri hasarlı evini onarmakla meşgul olanlar geceleri başını sokabilecek bir yer arıyor. Sandy mağdurları ya kendi akrabalarının yanında kalıyor veya otellerine geri dönüyor.

Afetin yaşandığı ilk günden beri komşularına yardımcı olduklarını da belirten Tale, "Önce kendi evimi hazır hale getirdim. Sonra da Staten Island Türk Kültür Merkezi gönüllüleri ile birlikte komşularımıza sıcak çorba dağıttık. Komşularımız bu durumdan çok memnun kaldı ama maalesef birçok kişinin ne evi var, ne elektriği. Umarım bir an önce hayat normale döner." şeklinde konuştu.

FEMA Federal Kordinatörü Michael Byrne ise amaçlarının kasırga yaralarını en kısa sürede sarmak olduğunu söyledi. New York'ta binlerce insanın otelde kaldığını doğrulayan Byrne, 25 bin kişiyle hiç durmadan hasar tespit ve onarım çalışmalarını devam ettirdiklerini dile getirdi. Senato'da onaylanan yardım paketinin nasıl kullanılacağının detaylarının belli olmaya başladığını ifade eden Byrne, "Kimsenin dışarıda kalmaması için çok gayret sarf ediyoruz. Sandy, tahminlerimizden çok daha fazla etkili olduğu için işimiz çok daha zor. Sadece New York'ta afetzedelere yardım için yaklaşık 760 milyon dolar harcadık. Harcamaya da devam edeceğiz. Elimizden geldiğince hızlı bir şekilde onarım çalışmalarımızı bitirmek istiyoruz." dedi.

ABD Senatosu'nun onayladığı 50,5 milyar dolarlık yardım paketi ile toplamda 60,2 milyar dolara ulaşan kaynak, onarım çalışmalarına ve konut yapımı için kullanılacak.