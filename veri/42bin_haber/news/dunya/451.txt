Alman basınından patriot yorumları
Alman gazeteleri, Türkiye’nin NATO’dan Patriot talebinin Almanya tarafından karşılanmasına ilişkin, “Ankara, mülteci sorununu neredeyse tek başına sırtlamış olduğu için de Berlin bu konuda düşüncesiz davranamazdı”, “İttifak için savaş tehlikesi büyüyor”, “NATO çağırıyor, Angela Merkel de itiraz etmiyor” gibi ifadeleri kullandı.
 Türkiye’nin Patriot füzelerini NATO’dan resmen talep etmesi, bu sistemleri sağlaması beklenen Almanya’da gazeteler, konuya ilişkin haber ve yorumlara yer verdi. Alman basını, “Türkiye NATO’nun başlıca ortaklarından biri ve Almanya’nın ittifak içindeki desteğini almayı hak ediyor” derken, “İttifak için savaş tehlikesi giderek büyüyor” gibi uyarılarda da bulundu.
 -LANDESZEİTUNG: “ANKARA SURİYE’DEKİ İÇ SAVAŞIN TARAFLARINDAN BİRİ”-
 Landeszeitung gazetesi, Almanya’nın Türkiye’nin talebine olumlu bakmasını değerlendirirken “Libya fiyaskosunda olduğu gibi yine düşünmeden davranılmış olsa da, (Dışişleri Bakanı) Westerwelle bu kez doğru mesaj verdi” dedi. Deutsche Welle tarafından yansıtılan yorumda gazete, “Türkiye NATO’nun başlıca ortaklarından biri ve Almanya’nın ittifak içindeki desteğini almayı hak ediyor” sözlerini kullandı. Yorumda şöyle devam edildi:
 “Ayrıca Ankara, Suriye’deki iç savaş nedeniyle ortaya çıkan mülteci sorununu neredeyse tek başına sırtlamış olduğu için de Berlin bu konuda düşüncesiz davranamazdı. Ankara, Suriye’deki iç savaşın taraflarından biri. Yolunu şaşıran bir füze ya da Suriyeli çılgın bir savaş pilotu, savaşı NATO üyesi Türkiye’ye, dolayısıyla Alman birliklerinin konuşlanacağı bölgeye, taşıyabilir. İttifak için savaş tehlikesi giderek büyüyor.” 
 -SÜDWEST PRESSE: “NATO ÇAĞIRIYOR, MERKEZ DE İTİRAZ ETMİYOR”-
 Almanya’nın tutumunu mercek altına alan Südwest Presse gazetesi ise, “NATO çağırıyor ve Angela Merkel de itiraz etmiyor” ifadesini kullandı. ”Alman hükümeti, Libya rezaletinin tekrarlanmasını bu kez istemiyor” diyen gazete şu görüşlerini dile getirdi:
 “Zaten askeri mevcudiyet, genellikle siyasi ağırlığa dönüşür. Nitekim kabak, sorumluluğu üstlenmek zorunda kalan Alman askerlerinin başına patladı. Zira Almanya’nın uluslararası çerçevede sadece ekonomik değil, aynı zamanda stratejik olarak da pozisyon alması gerekiyor.”
 ANKA
  