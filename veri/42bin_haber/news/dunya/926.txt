Esad'ın jandarma komutanı da kaçtı
Suriye'de üst düzey bir yetkili daha Esad yönetimini terk ederek muhaliflere katıldığını duyurdu. Suriye'deki rejimin jandarma komutanı General Abdülaziz Casım el-Şalal, Türkiye'ye kaçarak muhaliflere katıldı 
 Suriye'deki Esad rejiminde jandarma komutanı olarak görev yapan General Abdülaziz Casım el-Şalal, video paylaşım sitesi YouTube'da yayınladığı bir videoda muhaliflere katıldığını duyurdu.  Esad rejimini katil çetesine dönüşmekle suçlayan General Şalal, "Ben jandarma komutanı General Abdülaziz Casım el-Şalal. Firar ettim çünkü asli görevi halkı ve ülkeyi korumak olan rejim bir katil çetesine dönüştü" dedi.  Suriyeli bir yetkili de, General Şalal'ın firar ettiğini doğruladı. Suriyeli yetkili açıklamasında, "Emekli edileceğini anlayan Şalal firar ederek 'kahraman" rolü oynuyor" suçlamasında bulundu.  Suriyeli General Abdülaziz Casım el-Şalal'ın sınırı geçerek Türkiye'ye geldiği de belirtiliyor.  20 KİŞİ ÖLDÜRÜLDÜ   Suriyeli muhalifler, ülkenin kuzeyindeki Rakka kasabasında, Suriye ordusunun bombalaması sonucu en az 20 kişinin hayatını kaybettiğini iddia etti. Muhaliflere göre, kurbanlardan 8'i çocuk. Saldırının ne zaman gerçekleştiği konusunda ise bir açıklama yapılmadı.  45 BİN KURBAN   Suriye İnsan Hakları Örgütü, ülkede 15 Mart 2011'den bu yana 45 bin 48 kişinin şiddet olaylarında öldürüldüğünü açıkladı. Örgüt, kurbanların 31 bin 544'ünün sivil olduğunu da duyurdu.