Arakan sorusuna kızdı
Myanmar'ın Nobel Barış Ödülü sahibi muhalefet lideri Aung San Suu Kyi, Japon gazetesi Mainichi'nin Arakan eyaletinde yaşayan Müslümanların çektiği eziyete ilişkin sorusuna kızdı.
 Suu Kyi, bunun hükümetin sorunu olduğunu savunarak, "Bana neden soruyorsunuz?" diye çıkıştı.
 
 Myanmar, ABD Başkanı Barack Obama'nın yaptığı tarihi ziyareti ile dünyanın gündemine oturmuştu. Barack Obama, Myanmar yönetiminin demokratikleşme yolunda attığı adımları övmek için gittiğini söylemişti. Obama ziyareti sırasında, ülkenin Nobel ödül sahibi muhalif lideri Suu Kyi ile de görüşmüştü. Demokratikleşme adımlarına karşın Arakan eyaletindeki Müslümanlar, Myanmar yönetiminin eziyetine hedef olmaya devam ediyor. Suu Kyi ise bu konuda sessiz kalması nedeniyle eleştiriliyordu. Japon gazetesi Mainichi'nin Arakan eyaletinde yaşananlara ilişkin sorusuna hedef olan Suu Kyi ise gazeteciye çıkıştı. Gazetenin, "Arakan'daki Müslümanlar, hem Thein Sein iktidarı hem de sizin için büyük bir siyasi sorun ve ikilem. Ne düşüyorsunuz?" şeklindeki sorusuna karşılık Suu Kyi, "Hükümet için sorun. Bana neden soruyorsunuz. İktidarın düşünmesi gereken bir sorun." diye konuştu.
 ANAYASA DEĞİŞMELİ
 Myanmar'da yaşanan demokratikleşmeye ilişkin soruları yanıtlayan Nobel ödüllü muhalif, Thein Sein yönetiminin anayasayı da değiştirmesi gerektiğini söyledi. Suu Kyi, "İktidar demokratikleşme konusunda samimiyse anayasayı değiştirmeleri gerekir." ifadelerini kullandı. Demokratikleşme sürecinde çok sayıda ülkeden yardım aldıklarını belirten Suu Kyi, ancak ülkenin kaderinin halkın elinde olduğunu, asıl mücadeleyi kendilerinin vermesi gerektiğine dikkat çekti. Devlet başkanı olup olmayacağına yönelik bir soruya da "hayır" cevabı vermeyen Suu Kyi, "İnsanların tercihleri olabilir. Demokrasilerde işler böyle ilerler." ifadelerini kullandı.
 CİHAN
 (