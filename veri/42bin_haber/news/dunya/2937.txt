Muhalifler iki savaş uçağı düşürdü
Suriye'nin kuzeyindeki İdlib kentinde, Özgür Suriye Ordusuna (ÖSO) bağlı birliklerin, kenti bombalamaya çalışan iki savaş uçağını düşürdüğü ileri sürüldü. SNHR, olaylarda 166 kişinin hayatını kaybettiğini belirtti.
Muhalif yapılanmalardan sorumlu Suriye Genel Devrim Konseyi (SRGC), İdlib kentinin farklı bölgelerini bombalamaya çalışan 2 MİG savaş uçağının, uçaksavar ateşi sonucu düşürüldüğünü iddia etti.

İdlib bölgesinde düşen uçakların görüntülerinin muhaliflerce internette yayınlandığını aktaran SRGC, savaş uçaklarının İdlib'in Cisr el-Şuğur bölgesindeki Naciye köyüne 'misket bombası' atması sonucu, bazı evlerin yıkıldığını, çok sayıda kişinin yaralandığını bildirdi.

İdlib'in Has beldesine uçaklarca gerçekleştirilen saldırılarda ölü ve yaralıların olduğunu kaydeden SRGC, ülkenin doğu kesimlerindeki Deyru'z Zor kentinde ÖSO birlikleriyle Suriye Ordusu arasında yoğun çatışmaların yaşandığını, muhaliflerin düzenli ordu birliklerine zayiat verdirdiğini belirtti.

Muhaliflerin, Dera kentindeki Sehva Tugayının kontrolünü sağladığına işaret eden SRGC, Dera Beled'de iki ordu birlikleri arasında sokak çatışmaları yaşandığını kaydetti.

Halep Minneğ askeri hava üssü yakınlarında nizami ordu birlikleriyle ÖSO arasında yaşanan çatışmaların ardından havaalanına yakın Azez ilçesinde şiddetli patlamaların meydana geldiğini kaydeden SRGC, patlamalarda ölü veya yaralı olup olmadığına ilişkin bilgi vermedi.

Halep'te muhaliflerin kontrolündeki yerlerde iki ordu birlikleri arasında ara ara çatışmaların yaşandığına duyuran SRGC, başkent Şam'ın Doğu Guta, Deraya, Tadamun, Aseli, Kefer Batna ve Hammuriye bölgelerinin uçaklarla bombalandığını, kentin birçok bölgesinde şiddetli patlama seslerinin geldiğini ve dumanların yükseldiğini açıkladı.

Öte yandan Suriye İnsan Hakları Örgütü (SNHR), rejime bağlı birliklerin ülke genelinde gerçekleştirdiği saldırılarda 166 kişinin öldüğünü duyurdu.