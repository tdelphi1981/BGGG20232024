Netanyahu hükümetin ilk görevini açıkladı
İsrail Başbakanı Netanyahu, yeni hükümetin ilk görevinin, nükleer silah edinmek üzere olan İran'ı durdurmak olacağını belirtti. Başbakan Netanyanu, Cumhurbaşkanı Şimon Peres'ten yeni hükümeti kurma görevini aldıktan sonra yaptığı açıklamada, İsrail halkına teşekkür ederek, "Üçüncü kez bu onurlu görevi ve sorumluluğu sizden alıyorum. Halledeceğimiz pek çok iç konumuz var. Ama ilk olarak Ortadoğu'da güvenliğimizden emin olmalıyız. Gelecek hükümetin ilk görevi nükleer silah edinmek üzere olan İran'ı durdurmak olacak" dedi.

İsrail ekonomisinin güçlendirilmesi gerektiğini de ifade eden Netanyahu, kurulacak hükümetin barış konusunda kararlı olacağını vurgulayarak, "Ebu Mazen'i (Filistin Devlet Başkanı Mahmud Abbas) müzakere masasına geri çağıracağım" diye konuştu.

Peres de yaptığı kısa açıklamada, görüştüğü 82 Knesset üyesinin, görevi Netanyahu'ya vermesini önerdiğini söyledi.

İsrail anayasasına göre Netanyahu hükümeti 42 günde kurmak zorunda.