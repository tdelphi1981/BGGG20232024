ABD Kanada'yı da uyardı
Telekomünikasyon alanında faaliyet gösteren iki Çinli firma hakkında yasaklama kararı getiren ABD, Kanada'yı da aynı şirketler konusunda uyardı.
 ABD Kongresi İstihbarat Komitesi Başkanı Mike Rogers, Kanada devlet televizyonu CBC'ye yaptığı açıklamada, Kanada'nın da her iki şirketin faaliyetleri açısından ABD ile eşit risk altında olduğunu söyledi.
          
 Her iki ülkenin de gerek devlet ve gerekse tüketicilerin ihtiyacı olan veri sağlama konusunda özel sektörü teşvik ederek kendi içinden data sunucular çıkarması gerektiğini kaydeden Mike Rogers, ''Kanadalıların, siber güvenlik tehditleri konusunda endişelenmeleri için her türlü neden var. Tıbbi kayıtlarınız, mali kayıtlarınız ve her türlü özel bilgilerinizi, bilgisayarınızda şifrelerle güvenli bir ortamda sakladığınızı sandığınızda bile tüm bu bilgiler Çin Hükümeti'ne gidecek. Bu ciddi bir sorun'' diye konuştu.
          
 Ellerinde, Çinli firmaların sistemlerine gömülü ''arka kapı, böcek ya da gizli geçiş'' olarak tabir edilen usullerle Çin'e veri aktarılmasına ilişkin raporlar olduğunu belirten Rogers, ''Bahse girerim aynı şeyi Kanada'da da yapıyorlar'' dedi.
          
 ABD Kongresi'nin yasak getirdiği Huawei şirketi, Kanada'nın önde gelen telekomünikasyon firmalarından ''Bell Canada, Telus, SaskTel ve Wind Mobile'' gibi şirketlere yüksek hızlı ağ hizmeti sağlıyor.
          
 Öte yandan, Kanada Gizli Servisi CSİS de hazırladığı bir raporla ülkede şirket alımına giren Çinli firmaların siber casusluk yapma ihtimallerine karşı federal hükümeti uyarmıştı.  China National Offshore Oil Company;nin (CNOOC), Calgary merkezli petrol şirketi Nexen'i 15,1 milyar dolar bedelle satın alması üzerine hazırlanan raporda, bu durumun Kanada'nın ulusal güvenliğini tehlikeye sokma riski olduğu kaydedilmişti.
          
 AA
  