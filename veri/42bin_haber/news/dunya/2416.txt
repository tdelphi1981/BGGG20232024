Ahmedinejad'dan bir ilk
İran Cumhurbaşkanı Mahmud Ahmedinejad, İslam İşbirliği Teşkilatı (İİT) Zirvesi'ne katılmak üzere Mısır'a gitti.
Cumhurbaşkanı Ahmedinejad'ın Kahire'deki temasları kapsamında İİT Zirvesi'nde konuşma yapacağı ve bazı ülkelerin liderleriyle ikili görüşmelerde bulunacağı belirtildi.

Ziyaretin, Mısır Cumhurbaşkanı Muhammed Mursi'nin resmi daveti üzerine gerçekleştiği ve iki ülke ilişkilerini geliştirmenin de ayrıca ele alınacağı ifade edildi.

İran'da 1979'daki İslam Devirimi'nden sonraki süreçte Tahran-Kahire arasındaki diplomatik ilişkiler en düşük seviyeye çekilmişti.

Ahmedinejad, İran İslam Cumhuriyeti'nin, Mısır'ı ziyaret eden ilk Cumhurbaşkanı olarak tarihe geçmiş olacak.

Mısır'daki yeni dönemden sonra iki ülke arasında dışişleri bakanları düzeyinde yapılan karşılıklı ziyaretlere rağmen diplomatik ilişkiler henüz büyükelçilik düzeyine çıkarılmış değil.

Mısır Cumhurbaşkanı Mursi, 30 Ağustos 2012'de Tahran'da yapılan 16. Bağlantısızlar Hareketi Zirvesi'ne katılmıştı.