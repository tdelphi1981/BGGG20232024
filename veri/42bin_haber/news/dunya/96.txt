Uçak istihbaratı ABD'den
Washington Post gazetesine konuşan ABD'li yetkililer, Moskova-Şam seferini yaparken Ankara'ya indirilen Suriye yolcu uçağında askeri mühimmat bulunduğuna dair bilginin kaynağının Amerikan istihbarat servisleri olduğunu açıkladı.
 Suriye sınırında etkileri artarak yaşanan kriz, Türkiye ile ABD arasındaki istihbarat paylaşımının ve askeri istişarelerin artırılmasıyla sonuçlandı. ABD'nin önde gelen gazetelerinden Washington Post, Ankara ile Washington arasında bu iki alandaki paylaşımların son günlerde hissedilir oranda arttığını yazdı. Beyaz Saray kaynaklarının verdiği bilgilere dayandırılan haberde, bu yakınlaşmanın nedeninin "Suriye'deki iç ihtilafın bölgesel bir savaşa dönüşme olasılığı" olduğu belirtildi.
 Bu doğrultudaki yoğun temaslara karşın, Türkiye-Suriye sınırında bugüne dek uçuşa yasak bölge oluşturulmadı. Ancak yine Beyaz Saray yetkililerinin verdiği bilgiye göre Amerikan Ordusu'yla Türk Ordusu, acil bir durum ortaya çıktığında uçuşa yasak bölge oluşturulacak olursa, hareket planının ne olacağına dair görüş alışverişinde bulunuyor. Bu işbirliği aynı zamanda, Suriye'nin olası kimyasal ve biyolojik silah depolarının zaptedilmesini hedefleyen "acil durum planı"nı da kapsıyor.
 Washington Post ayrıca, 10 Ekim'de Esenboğa'ya indirilen Suriye Havayolları'na ait uçakta askeri mühimmat bulunduğuna ilişkin istihbaratın da Amerikan kaynaklı olduğunu yazdı.
 Gazetenin bu iddiasının kaynağı ise ismi açıklanmayan ABD'li yetkililer.
 ERDOĞAN, "ANLAYIŞINIZA BIRAKIYORUM" DEMİŞTİ
 Başbakan Recep Tayyip Erdoğan, istihbaratın kimden alındığı sorusu üzerine, "İhbar noktasında takdir edersiniz ki bu tür kuruluşlar, bunlar açıklanmaz. Bunu da artık sizin anlayışınıza bırakıyorum" demişti.
 "KARANLIKTA HER ŞEY OLUR"
  
 Öte yandan Dışişleri Bakanı Ahmet Davutoğlu, Suriye için yaptığı “geçiş hükumeti kurulsun” çağrısını, The Guardian gazetesine verdiği demeçle yeniledi. Ünlü İngiliz gazetesinde yayımlanan habere göre, Esad rejiminin artık “ciddi bir muhatap olmadığını” vurgulayan Davutoğlu, “Suriye’de ivedilikle bir geçiş hükumeti kurup, Suriye halkına tünelin ucundaki ışığı göstermek zorundayız. Dört bir taraf karanlıkken herkes her şeyi yapabilir” dedi.
 Şam yönetimiyle diyalog girişimlerine çekinceli yaklaştıklarını belirten Davutoğlu, “Suriye rejimini meşrulaştırdıktan sonra diyalog kurmanın ne anlamı var ki? Samimilerse, diyalog kurabilecek bir sürü kanalları var. BM özel temsilcisi (Lakhdar) İbrahimi var, diğer kanallar var. Bize gelip kanı durdurma ve insanlara kendi geleceklerini tayin etme garantisi vereceklerse, kanallar her zaman açık” ifadesini kullandı.
  
 -hürriyet-