Aşağı Saksonya sandık başında
Almanya'da bu yıl biri federal, üçü eyalet ve ikisi ilçe belediye meclis üyeliği bazında gerçekleşecek seçimlerden ilki bugün yapılıyor.
 Aşağı Saksonya'da Türk seçmenleri önemli bir oy potansiyeli olarak gören partiler dört Türk siyasetçi ile seçime giriyor. Hıristiyan Demokratlar (CDU), bakan yaptığı Aygül Özkan ile diğer partiler karşısında bu defa güçlü. Sosyal Demokratlar ve Yeşiller ise Türk toplumunun taleplerine daha net cevap veren tecrübeli Türk siyasilerle yarışıyor.
  
 Almanya siyaseti, bugün Aşağı Saksonya'da yapılan eyalet parlamentosu seçimlerine kilitlendi. Bavyera ve Schleswig Holstein'de ilçe meclis üyelerinin seçimi Hessen ve Bavyera'da parlamento seçimleri ve federal parlamento seçimi de bu yıl yapılacak. Bu açıdan Aşağı Saksonya seçimleri yıl içinde gerçekleşecek diğer bütün seçimler açısından ayrı bir önem taşıyor. Eski Cumhurbaşkanı Christian Wulff ve yine eski başbakanlardan Gerhard Schröder gibi başarılı siyasilerin çıktığı Aşağı Saksonya'da alınan sonuçlar ve akabinde kurulacak eyalet hükümeti Almanya'da siyasetin geleceğini de büyük ölçüde etkileyecek.
  
 Sonuçlara göre çifte vatandaşlık gibi Türk toplumunu ilgilendiren önemli konularda karar organı olarak fonksiyon ifa eden en önemli mercilerden biri olan Eyalet Temsilciler Meclisi'nde dengeler değişecek. Federal hükümette ve Aşağı Saksonya'da ise CDU'nun koalisyon ortağı Hür Demokrat Parti (FDP) Başkanı Philipp Rösler'in parti başkanlığına devam edip etmeyeceği kesinlik kazanacak. Seçim sonuçları, son dönemlerde hemen hemen yerel seçimlerde pek başarı sağlayamayan, Kuzey Ren Vestfalya, Hamburg, Baden-Württemberg ve Schleswig Holstein gibi özellikle büyük eyaletlerde kazanamayan ve belediyeleri bir bir teslim eden CDU'nun yerel seçimlerdeki başarısızlığını tescilleme ihtimali taşıyor.
  
 6 milyon 200 bin seçmenin bulunduğu Aşağı Saksonya'da eyalet meclisinde bulunan 135 sandalye için partiler yoğun çaba sarf ediyor. Seçim kampanyasında partiler; ağırlıklı olarak eğitim sistemi, üniversite harçları, ekonomi, çevre ve iklim, enerji, iç güvenlik, aşırı sağ ve entegrasyon konularına eğiliyor. SPD ve Yeşiller iktidara geldikleri takdirde üniversite harçlarının kaldırılması, Hamburg ve Bremen'de olduğu Müslümanlarla Devlet Anlaşması, eğitimde fırsat eşitliği ve sosyal adalet başlıkları üzerinden seçmenin ilgisini çekmeye çalışıyor. CDU ise Bavyera'dan sonra harç alan ikinci eyalet olan Aşağı Saksonya'da üniversite harçlarını ve mevcut eğitim sistemini savunuyor. CDU eyalette hükümeti FDP ile devam ettirmek isterken, seçim öncesi koalisyon anlaşması yapan SPD ve Yeşiller,  mevcut hükümeti değiştirmekte kararlı. SPD ve Yeşillerin oy oranı anketlere göre şu anda yüzde 46 civarında.
  
 DÖRT TÜRK SEÇİLECEK YERDEN ADAY
  
 CDU Aşağı Saksonya'da başbakan adayı David McAllister ile yarışıyor. CDU'nun bu seçimde hem Türkler hem de diğer göçmenler için en önemli kozu Almanya'da ilk kez bir eyalette bakan olan Aygül Özkan. Üçüncü sırada yer alan Özkan'ın seçilmesi kesin.
 SPD'de ise 23. sırada yer verilen Mustafa Erkan'ın seçilmesine kesin gözle bakılırken, Erkan'a en büyük destek verenlerden biride eski Başbakan Gerhard Schröder oldu.
 Yeşiller de ise şu anda eyalet milletvekilliği süren Filiz Polat ile birlikte Belit Onay yarışıyor. Her iki politikacının da seçilmesine kesin gözüyle bakılıyor.
 Aşağı Saksonya'da seçime bir gün kala hala kararsız seçmenler var. Seçime mektupla katılan seçmen sayısında bir önceki seçime oranla artış yaşandı. Örneğin Oldenburg'da bu zamana kadar 8 bin 200, Osnabrück'te 7 bin 900 ve Hildesheim'de 5 bin 400 kişi mektupla oy kullandı.
 CİHAN
  