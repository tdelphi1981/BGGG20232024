Kuzey Kore: Uydu fırlatmaya devam edeceğiz
Birleşmiş Milletler'in (BM) genel kurul toplantısında konuşan Kuzey Koreli temsilcinin ülkesinin barışçıl amaçlı uzay çalışmalarına devam edeceklerini söylediği öğrenildi.
 Kuzey Kore'nin resmi gazetelerinden Rodong Shinmun'da yayınlanan habere göre, Kuzey Kore uydu fırlatma projelerine devam edecek. Geçen hafta BM'nin genel kurul toplantısındaki Kuzey Kore temsilcisinin konuşmalarına yer verilen haberde, Kuzey Kore'nin uzay araştırma programına devam edeceği ve bunu barışçıl amaçlarla yapacağı ifade edildi. Gazeteye mülakat veren Kuzey Koreli diplomat, BM Güvenlik Konseyi'nin kararlarından daha üstün olan uluslararası hukuka göre uydu fırlatmaları konusunda herhangi bir engel olmadığını söyledi.
 Geçen Nisan ayında başarısız bir uydu fırlatma denemesi yapan Kuzey Kore, tüm dünyanın odağı haline gelmişti. Batı dünyasının eleştirilerine maruz kalan Pyongyang yönetimine en ağır tepki ABD'den gelmişti.
 CİHAN
  