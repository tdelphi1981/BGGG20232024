İran: "ABD ile müzakerenin şartları yok"
İran Dışişleri Bakanı Ali Ekber Salihi, ABD ile müzakere için şartların ve ortamın uygun olmadığını söyledi. Salihi, ABD'nin müzakere talebine ilişkin yarı resmi Genç Gazeteciler Kulübü'ne açıklamalarda bulundu.

ABD ile müzakere için gerekli şartlar oluştuğunda bunun ilan edileceğini belirten Salihi, şimdilik böyle bir durumun söz konusu olmadığını ifade etti. Salihi, "İyi niyetin olmadığı ve namlunun bize doğrultulduğu bir ortamda müzakereden bahsedilemez" diye konuştu.

Dini lider Ayetullah Ali Hamaney de ABD'nin müzakere önerisindeki samimiyetini sorguladığı açıklamasında, "Bir yandan müzakere diyecek, diğer yandan baskı, yaptırım ve tehditlerinizi sürdüreceksiniz. İran halkı, sizin iyi niyetli olduğunuza inanabilir mi?" diye sormuştu.

Cumhurbaşkanı Mahmud Ahmedinejad da ABD'ye hitaben, "Silahınızı İran halkına doğrultmaktan vazgeçerseniz, ben kendim sizinle müzakere masasına otururum" ifadesini kullanmıştı.

Tahran ve Washington yönetimleri arasında yaklaşık 34 yıldır doğrudan diplomatik ilişki bulunmuyor.