Rice'tan Obama'ya red
ABD'nin BM Daimi Temsilcisi Susan Rice, ABD Başkanı Barack Obama'dan, kendisini Dışişleri Bakanlığı'na aday olarak göstermemesini istedi. Hillary Clinton'ın yerine ABD Dışişleri Bakanlığı'na en fazla adı geçen isim olan ABD'nin BM Daimi Temsilcisi Susan Rice, ABD'nin Libya'daki konsolosluğuna saldırı sonrasındaki açıklamaları nedeniyle Cumhuriyetçi Parti'nin hedefindeydi.

Kongre'deki Cumhuriyetçiler, Obama'nın Rice'ı Dışişleri Bakanı olarak aday göstermesi halinde veto edeceklerini açıklamış, Obama ise kimi aday göstereceğine kendisinin karar vereceği yönünde çıkış yapmıştı. Rice ise haftalardır hakkında süren tartışmalara, Obama'ya mektup yazarak son noktayı koydu. NBC'nin yayımladığı mektubunda Rice, Obama'dan, Dışişleri Bakanlığı'na aday olarak kendisini göstermemesi yönünde istekte bulundu.

Mektupta, "Eğer aday gösterilirsem, adaylığımın onaylanması süreci, çok uzun, kargaşaya yol açan, siz ve sizin en kritik ulusal ve uluslararası
öncelikleriniz açısından pahalıya mal olan bir süreç olacak" ifadesini kullanan Rice, ABD Dışişleri Bakanlığı pozisyonunun siyasileştirilmemesi gerektiğini dile getirdi. Rice, konunun, Obama'nın daha bakan adayını bile açıklamadan bu noktaya gelmesinden üzüntü duyduğunu kaydetti.

Obama'dan açıklama

ABD Başkanı Barack Obama da yaptığı yazılı açıklamada, Rice ile görüştüğünü belirterek, "Kendisinin, adının, Dışişleri Bakanı olarak düşünülenler arasından silinmesine yönelik isteğini kabul ettim" ifadesini kullandı.

Rice'ın vatansever, hırslı ve olağanüstü yeteneğe sahip bir kamu çalışanı olduğunu vurgulayan Obama, BM'deki göreviyle de Amerikan çıkarlarını yükseltmek açısından vazgeçilmez rol üstlendiğini bildirdi. Obama, ülkesi için yaptığı işlerden bahsettiği Rice'ın, ABD'nin BM Daimi Temsilcisi ve ulusal güvenlik ekibi ile kabinesinin kilit üyelerinden biri olarak görevini sürdürecek olmasından duyduğu memnuniyeti dile getirdi.

Rice'a karşı yapılan "adil olmayan ve yanlış yönlendirilmiş saldırılardan duyduğu derin üzüntüyü" de belirten Obama, bu kararının Rice'ın karakterinin güçlülüğünü ve ulusal çıkarları siyasetin önüne koyma taahhüdünü gösterdiğini vurguladı.

Obama, "Amerikan halkı, ülkemizi temsil eden Rice gibi böylesine karakter ve yeteneğe sahip bir kamu çalışanına sahip olmaktan gurur duyabilir" ifadesine yer verdi.