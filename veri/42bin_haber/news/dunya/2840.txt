İngiltere'ye krizle mücadeleyi öğretebiliriz
AB Bakanı Egemen Bağış, Lord William Wallace ile biraraya geldi.
 AB Bakanı ve Başmüzakereci Egemen Bağış Bağış, bir dizi resmi temasta bulunmak üzere geldiği Londra'da İngiliz Parlamentosu Dış İlişkiler ve Savunma Sözcüsü Lord William Wallace bir araya geldi. 
 
 İngiliz Parlamentosu Lordlar Kamarası'nda gerçekleşen görüşmeye Başmüzakereci Egemen Bağış ve heyetindeki yetkililerin yanı sıra Türkiye'nin Londra Büyükelçisi Ünal Çeviköz de katıldı. Görüşmede, Lord Wallace'a gösterdiği misafirperverlikten dolayı teşekkür eden Bakan Bağış, İngiltere'nin Türkiye ile dostluklarına her zaman değer verdiklerini belirtti. Türkiye'nin AB üyeliğine giriş arzusunun uluslararası barış için de önemli ve bu konuda yapacak şeyler içerdiğini ifade eden Bakan Bağış, Avrupa Birliği'ni her zaman bir barış projesi olarak gördüğünü ve Türkiye'nin de bu projenin bir parçası olmasını dilediğini kaydetti. Bağış, Türkiye'nin de demokrasi, insan hakları ve refah gibi unsurları daha geniş coğrafyaya yaymada AB'ye yardım edebileceğini söyledi.
 "EKONOMİK KRİZLE BAŞ ETMEYİ İNGİLTERE'YE ÖĞRETEBİLİRİZ"
 
 Lord Wallace'in İngiltere'nin önümüzdeki yıl ekonomik olarak büyüme beklediklerini söylemesi üzerine Bakan Bağış, 'Biz size ekonomik krizle nasıl mücadele edebileceğini öğretebiliriz siz de bize AB üyeliğindeki engellerle nasıl baş edebileceğimiz gösterebilirsiniz' dedi. 
 
 Konuşmasında, İngiltere ile Ortadoğu'daki barış konusunda paralel yaklaşımlara sahip olmaktan memnuniyet duyduğunu belirten Bağış, Suriye'deki iç savaşa değinerek şöyle konuştu: 
 
 "Suriye konusunda hareket etmek konuşmaktan daha önemli. Herkes güvende hissetmeden kimse kendini güvende hissetmeyecek. Bu diktatörlerin kendi insanlarını öldürmelerine son verdiklerine emin olmak zorundayız. Suriye halkının kendi liderlerini seçmelerine şans vermeliyiz. Ayrıca, BM Güvenlik Konseyi'nin sürekli üyelerini bu konuda ikna etmek için aynı mesajı vermelerini sağlamalıyız." 
 
 HERKES İÇİN DAHA PARLAK BİR GELECEK
 Kendi hükümetlerinin İngiliz hükümeti ile dünya barış çabaları için benzer bir yaklaşıma sahip olduklarından memnuniyet duyduğunu belirten Bağış, herkes için daha parlak bir gelecek yaratmayı umduklarını söyledi. Basına kapalı geçen görüşmenin ardından Bağış ve beraberindekiler İngiliz Parlamentosu AB Genişlemesi Dostluk Grubu ile bir araya geldi. İngiltere ziyareti kapsamında Londra Belediye Başkanı Boris Johnson ile Londra Belediyesi binasında bir görüşme gerçekleştirecek olan Bakan Bağış, ayrıca Kraliyet Birleşik Servis Enstitüsü'nde Türkiye ve İngiltere ve AB konulu konferansa konuşmacı olarak katılacak