AB'den ayrılmak 'hayal edilebilir'
İngiltere Başbakanı David Cameron, Avrupa Birliği (AB) üyeliğinden ayrılmalarının "hayal edilebilir" olduğunu söyledi.
 Cameron, reforme edilmiş bir AB'yi desteklediğini vurgulamaya devam ederken, diğer yandan ülkesinin "kendi kaderini belirlemekle yükümlü olduğunu" ifade etti.
 Gelecek ay AB üyeliği için referandum yapılacağını duyurması beklenen Başbakan Cameron'ın, anketlerde partisinden oy kaptığı görülen sağcı Birleşik Krallık Bağımsızlık Partisi'nin (UKIP) yükselişini durdurmak için bu konuda acele ettiği belirtiliyor.
 İngiltere'nin geleceği konusunda her ihtimalin olası olduğunu belirten Cameron, "AB üyeliğinden ayrılmamız da ihtimaller arasında. Ancak umarım referandum sonucunda, ekonomimizi olumsuz etkileyeceğini düşündüğüm bu ihtimal ortaya çıkmaz." diye konuştu.
 Son yapılan anket sonuçlarına göre UKIP, muhafazakar partideki AB karşıtlarının verdiği destekle oylarını yüzde 14'e çıkararak, koalisyonun küçük ortağı ve 3. büyük parti konumundaki Liberal Demokratlar'ı geride bırakmıştı.
 AB üyeliğine karşıtlığıyla bilinen UKIP'e son dönemde, Muhafazakar Parti tabanından ciddi bir eğilim olduğu belirtiliyor. Bunun sebebi olarak ise Cameron'ın AB üyeliğinden ayrılma konusunda hala isteksiz bir tavır içinde olması gösteriliyor.
 CİHAN
  