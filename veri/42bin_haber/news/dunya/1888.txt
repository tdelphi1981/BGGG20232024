Beşar Esad cemaatle birlikte namaz kıldı
Suriye Devlet Başkanı Beşar Esad, Şam'daki bir camide cemaatle birlikte mevlit dinleyip namaz kılarken görüntülendi.
Camiye kendi kullandığı lüks otomobille gelen Esad, aynı araçla gözden kayboldu. Şoför mahallindeki Suriye lideri, dünyaya "Bu ülkenin direksiyonunda ben varım" mesajı verdi.

Suriye devlet televizyonundan canlı yayınlanan görüntülerde Esad'ın, dün Mevlit Kandili dolayısıyla gittiği El Afram Camisi'nde Başmüftü Ahmed Hassun ve Din İşleri Bakanı Muhammed Abdülsettar'la birlikte oturduğu görüldü.

Kılınan namazın ve edilen duaların ardından bir konuşma yaparak diyalog çağrısında bulunan Abdülsettar, "Bu ülkenin tüm vatandaşlarına sesleniyorum. Muhalif ya da destekçi... Müslüman ya da Hıristiyan... Kadın ya da erkek... Bu fırsatı kaçırmayın" dedi.

Bakan Abdülsettar önceki gün de Suriyelileri Cuma namazı için camiye çağırmıştı. Suriyeli Bakan, ülkede güvenliğin yeniden sağlanabilmesi için çağrıda bulunulmasını istediği bu etkinliğe "milyonluk namaz" adını vermişti.

Esad mevlidin ardından korumalar eşliğinde dışarı çıktı. Başmüftü ve diğer yetkililer tarafından arabasına kadar uğurlanan Esad, caminin önünde bekleyen aracının şoför koltuğuna oturdu. Suriye liderinin araçta yalnız olduğu görüldü.

Suriye lideri Esad en son 6 Ocak'ta Şam'daki Opera Salonu'nda yaptığı konuşma sırasında kamuoyunun karşısına çıkmıştı.