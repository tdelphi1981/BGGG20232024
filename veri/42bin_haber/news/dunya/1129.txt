'Talabani öldü' iddiası
Fransız Le Figaro gazetesi, Irak Cumhurbaşkanı Celal Talabani'nin beyin ölümünün gerçekleştiğini öne sürdü. Talabani'nin basın danışmanı ise haberi yalanladı 
 Geçirdiği beyin kanamasının ardından 15 gündür Almanya'nın başkenti Berlin'de tedavi altında olan 79 yaşındaki Irak Cumhurbaşkanı Celal Talabani'nin beyin ölümünün gerçekleştiği öne sürüldü. 
 
 Fransız Le Figaro gazetesi, hastane yetkililerine dayandırdığı haberinde “Alman doktorlar onu sadece hayatta tutmaya çalışıyor” dedi.
 
 YALANLAMALAR DA GELİYOR
 
 Bununla birlikte, Kürdistan Yurtseverler Birliği (IKYB) Genel Sekreteri de olan Talabani'nin ölümüne ilişkin haberin gerçeği yansıtmadığı da savunuluyor.
 
 Talabani’nin Basın Danışmanı Barzan Şeyh Mustafa, AA’ya yaptığı açıklamada, konuya ilişkin bir bildiri yayınladıklarını kaydetti. Basın Danışmanı Mustafa, "Gazetede yer alan haber gerçeği yansıtmıyor ve gerçek olmaktan uzak. Cumhurbaşkanı’nın sağlık durumuyla ilgi yapılan açıklamalar doğru değil ve doktor ekibinden alınan bilgilere göre, sağlık durumu istikrarlı ve her geçen gün daha iyiye gidiyor" ifadelerini kullandı. 
 
 Irak Cumhurbaşkanı Talabani 18 Aralık’ta geçirdiği beyin kanaması sonrası Bağdat’ta hastaneye kaldırılmıştı. İki gün hastanede tedavi edilen Irak Cumhurbaşkanı, tedavisinin devamı için Almanya’ya gitmişti. 
 
  