New York Times muhabiri Çin'den kovuldu
Çin, Başbakan Wen Jiabao ile ilgili yolsuzluk dosyasını yayımlayan New York Times gazetesinin muhabirini ülkeden kovdu 
 New York Times gazetesi, Pekin muhabirlerinden Chris Buckley’in görev yerini vize sorunu nedeniyle değiştirmek zorunda kaldığını açıkladı. 
 Yazı İşleri Müdürü Jill Abramson, tüm vize yenileme başvurularına rağmen Buckley’in görev yerini Çin dışına çekmeye mecbur bırakıldıklarını belirterek, "Çinli yetkililerce Chris ve ailesinin Pekin’e dönüşünü sağlayacak vizenin verilmesini umuyorum" dedi. 
 Gazeteye Ekim ayında haber ajansı Reurters’den geçen Buckley, 2000 yılından bu yana Çin muhabirliği yapıyordu. Pekin yönetimince vize istemi yanıtsız bırakılan Buckley, oturum süresinin son gününde ülkeden çıkış yaparak Hong Kong’a gitti.Gazetenin Pekin Büro Şefi Phil Pan’ın vize yenileme başvurusu da aylardır yanıt bekliyor. 
 New York Times, geçtiğimiz aylarda Başbakan Wen Jiabao’nun bazı akrabalarının muazzam miktarda servet biriktirdiğini iddia eden bir habere imza atmıştı. Başbakan Wen Jiabao’nun avukatları iddiaları yalanlarken, Çin’den New York Times’ın İngilizce ve Çince yayın yapan internet sayfalarına erişim engellenmişti. 
 Sadi KAYMAZ/PEKİN, (DHA)