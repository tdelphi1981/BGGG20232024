Rusya ve Japonya arasında tehlikeli gerilim
Rus savaş uçakları, Japonya'nın hava sahasına girdi
Çin'in ardından Rusya'nın da savaş uçakları, Japonya'nın hava sahasına girdi. Bunun üzerine Japon savaş uçakları, havalanarak kesme yaptı.

Japonya Savunma Bakanlığı, Rusya'ya ait 2 savaş uçağının ülkenin en büyük ikinci adası Hokkaido açıklarında yer alan Rishiri adasının güneyinde hava sahasını ihlal ettiklerini açıkladı. Bu ihlal üzerine Japon uçaklarının havalanarak Rus uçaklarına karşı kesme yaptıkları bildirildi. Bu gelişmenin ardından Dışişleri Bakanlığı, Rusya'nın Tokyo Büyükelçiliği ile irtibata geçerek ihlali protesto ederek, hızlı bir araştırma yapılmasını istedi. Rus yetkililer olayla ilgili bilgileri olmadığını belirterek, konuyu araştıracaklarını belirtti.

Rusya, Japonya'nın hava sahasını 2008'de de ihlal etmişti. İki ülke, Kuril adaları nedeniyle yaşanan anlaşmazlık nedeniyle 2. Dünya Savaşı'ndan sonra barış anlaşması imzalamadı. 16 Aralık seçimleriyle Başbakan olan Şinzo Abe, Rusya ile ada problemini çözmek istiyordu.

Japonya ile Çin arasında Doğu Çin Denizi'nde yer alan takım adalar nedeniyle gerginlik yaşanıyor. Çin'e ait gemiler, adaların olduğu bölgeye gelerek Japonya'nın egemenliğini ihlal etmişti. Gemilerin ardından Çin'e ait uçakların da hava sahasına girmesi nedeniyle Japon savaş uçakları havada kesme yapmıştı.