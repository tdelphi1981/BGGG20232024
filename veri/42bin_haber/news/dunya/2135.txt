Rumlar Merkel'i dize getirdi
 
 Euro Bölgesi'ndeki ekonomik kriz nedeniyle iflasın eşiğine gelen Kıbrıs Rum kesimi, kurtarma paketi için Avrupa Birliği'nin kapısını çaldı ancak Almanya engeline takılmıştı. Almanya Başbakanı Angela Merkel ve Maliye Bakanı Wolfgang Schaeuble, yardım için Rum kesiminin ekonomik alanda reform yapmasını şart koşuyor. Almanya, özelleştirmelerin bir an önce yapılmasını isterken, Rum lider Dimitris Hristofyas ise, seçim öncesi özelleştirmelere sıcak bakmıyor. Almanya'nın haftalardır Rum kesimine kurtarma paketini bloke etme çabası Euro Bölgesi üyeleri, AB Komisyonu ve Avrupa Merkez Bankası engeline takıldı. 
 RUMLARI KRİZDEN KURTARACAK PAKETE ONAY GELECEK
  
 Almanya'nın saygın gazetelerinden "Süddeutsche Zeitung"un haberine göre, Merkel hükümeti, Rum kesimini ekonomik darboğazdan kurtaracak yardım paketine yakında onay verecek. Almanya Maliye Bakanı Wolfgang Schaeuble, Kıbrıs Rum kesiminin iflas etmesinin "Euro" için çok büyük bir tehlike olmayacağı görüşünü dile getirmişti. Avrupa Merkez Bankası Başkanı Mario Draghi ise, Schaeuble'nin bu tezine karşı çıkmıştı. 
  
 10 MİLYON EURO ÖNGÖRÜLMÜŞTÜ
  
 Almanya'nın Rum kesimine yardımda isteksiz davranmasının bir diğer nedeni ise, Ada'daki vergi kaçakçılığı ve Rusya'nın kara para akladığı iddiaları. "Süddeutsche Zeitung"un haberine göre, AB'nin Rum kesimine yardım paketine onay vereceği ancak kurtarma paketi için planlanan miktarda kesintiye gideceği belirtildi. Avrupa Birliği, Rum kesiminde ekonominin yeniden ayağa kalkması için 17.5 milyar Euro'luk bir yardıma ihtiyaç olduğunu belirlemişti. Rum bankalarını iflastan kurtarmak için de 10 milyar Euro öngörülmüştü. AB'nin bankaları iflastan kurtarmak için yapacağı yardımın 8 milyar Euro ile sınırlı kalacağı iddia edildi. 
 ntvmsnbc