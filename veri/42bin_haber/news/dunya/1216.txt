3 PKK'lının otopsisinden "infaz" çıktı
PKK'nın 3 kadın üyesinin öldürülmesiyle ilgili soruşturma sürerken, otopsiden çıkan ilk sonuç "infaz" tezini doğruluyor. Fransız polisi, Paris'te işlenen cinayetlerin izinde.

Şu ana kadar cinayetlerle ilgili gözaltına alınan kimse ya da herhangi bir şüpheli yok. Ancak Kürt Enformasyon Merkezi'nde öldürülen PKK'nın 3 kadın üyesinin otopsilerinde yeni bulgulara ulaşıldı. 

Buna göre Sakine Cansız, Fidan Doğan ve Leyla Söylemez, çarşamba günü saat 18-00 ile 19.00 arasında öldürüldü. 

Birinin başına dört, diğer ikisinin başına ise üçer kurşun isabet etti. Bu da cinayetlerin bir infaz olduğu tezini doğruluyor.

Kadınların vurulduğu odada 9 kovan ile 3 mermi başı bulunurken polis cinayetlerde 7.65 kalibrelik bir silah ile işlendiği düşünülüyor. Başka bir silah kullanılıp kullanılmadığı balistik raporlarıyla belli olacak.

Olayla ilgili şu an sadece bir tanık var. Kadınların komşusu. Cinayetlerin gerçekleştiği saatlerde binada birçok kez patlama sesi duyduğunu söylüyor.

Fransız hükümeti soruşturma için iki birimi birden görevlendirirken suikastlerle ilgili hiçbir olasılığın gözardı edilmediği bir kez daha tekrarlandı.

Paris'teki suikastta öldürülen PKK'lı kadınlardan birini tanıdığını söyleyen Fransa Cumhurbaşkanı Hollande'ın bahsettiği ismin ise Fidan Doğan olduğu ortaya çıktı. İyi derecede Fransızca konuşan, daha çok diplomatik görüşme ve toplantılara katılan Doğan, Fransız politika çevrelerinin tanıdığı bir isimdi. 

Ölen 3 PKK üyesinin cenazeleriyle ilgili belirsizlik de sona erdi. Cenazelerin Türkiye'ye getirileceği açıklandı.

Paris'te protesto yürüyüşü 

Öte yandan Paris'te toplanan bin kişilik bir grup, üç kadının öldürülmesini protesto etmek için yürüyüş düzenledi.

Göstericilerin oluşturduğu kortejin başında BDP Genel Başkanı Selahattin Demirtaş ve Genel Başkan Yardımcısı Gülten Kışanak yer aldı.

Demirtaş ve Kışanak, grupla cinayetlerin işlendiği Kürdistan Enformasyon Bürosu'na kadar yürüdü. Bina önüne çiçek bırakan Demirtaş ve Kışanak'a, Kürt derneklerinin temsilcileri cinayetlere ilişkin bilgi verdi.

Öte yandan, Paris'te Avrupa'nın çeşitli kentlerinden gelecek PKK yandaşlarının katılımıyla yarın geniş çaplı bir protesto gösterisinin düzenlenmesi bekleniyor.