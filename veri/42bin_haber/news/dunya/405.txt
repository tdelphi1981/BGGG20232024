Mağarada büyüdü, Çin lideri oldu
Çin'in tarihi kongresinde Çin Devlet Başkan Yardımcısı Şi Cinping, ÇKP Genel Sekreteri ve devlet başkanı oldu 
 Çin'in yeni devlet başkanı Şi Cinping oldu. Çin Devlet Başkanı Hu Cintao'nun yerine gelen Şi Cinping 10 yıl iktidarda kalacak. Çocukluğunun 7 yılını mağara evlerde geçiren Şi'nin kızı ise ABD'de okuyor. 
 
 Çin Komünist Partisi'nin tarihi kongresi sona erdi. Komünist Parti Merkez Komitesi, beklendiği gibi Şi Cinping'i ülkenin gelecek 10 yıldaki lideri olarak seçti.
 
 'KİTAP KURDU'YDU 
 
 Mao'nun Kültür Devrimi döneminde babasının ceza alması üzerine, Şi Cinping çocukluğunun 7 yılını kırsalda mağara evlerde geçirmek zorunda kaldı. Köy halkı Şi'yi, mağara evinde yaşayan "kitap kurdu" çocuk olarak anımsıyor.
 
 Kongrenin ardından yapılan basın toplantısında, Çin Komünist Partisi Genel Sekreteri olduğu açıklanan Şi Cinping, Çin'in büyük bir ekonomik büyüme yakaladığı Hu Jintao'nun yerine iktidara gelecek. 
 
 KIRMIZI HALIYA EN ÖNDE ÇIKTI
 
 Başkent Pekin'deki Halkın Büyük Salonu'nda yapılan törende, Şi Cinping Politbüro Daimi Komitesi'nin en önünde sahneye çıktı.
 
 Sahneye en önde çıkması, Şi Cinping'in Komünist Parti'nin en üst düzey ismi olduğuna işaret ediyor.
 
 Sahnede Şi'yi Li Keqiang takip etti. Bu, Li'nin Başbakan Wen Jiabao'nun yerine geçeceği anlamına geliyor.
 
 Daha sonra da sırasıyla beş isim, Başbakan Yardımcısı Zhang Dejiang, Komünist Parti'nin Şangay lideri Ju Zhengsheng, Propaganda sorumlusu Liu Yunshan, Başbakan Yardımcısı Wang Qishan ve Tianjin Parti lideri Zhang Gaoli çıktı.
 
 POLİTBÜRO ARTIK 7 ÜYELİ
 
 Böylelikle Politbüro Daimi Komitesi'nin sayısı dokuz kişiden, yedi kişiye indirilmiş oldu.
 
 Çin'i 10 yıl boyunca artık bu 7 kişi yönetecek.
 
 Şi, törende yaptığı konuşmada, yeni lider kadrosunun büyük bir sorumluluk üstlendiğini söyledi. Şi, görevlerinin birleşmek ve partiyle Çin halkını daha güçlü kılmak olduğunu belirtti.
 
 Şi, "Halkın daha iyi bir yaşam arzusu uğruna mücadele etmeliyiz' dedi.
 
 YOLSUZLUKLA MÜCADELE
 
 Yolsuzlukla mücadele etmek zorunda olduklarını vurgulayan Şi Jinping, partideki disiplinin de geliştirilmesi gerektiğini söyledi.
 
 Politbüro Daimi Komitesi, Komünist Parti Merkez Komitesi tarafından seçiliyor. Ancak gerçekte, kararlar önceden alınıyor.
 
 Yeni lider kadrosu, gelecek bir kaç ay içinde aşamalı olarak görevlerini devralacak.
 
 SÜRE MART 2013'TE DOLUYOR
 
 Hu Cintao'nun görev süresi resmen, Mart 2013'teki yıllık parlamento oturumunda dolacak.
 
 Komünist Parti'nin eski Şangay lideri olan Şi Cinping 2007'de politbüro üyeliğine atanmıştı.
 
 Komünist devrimi yapan kadrodan bir ismin akrabası olan Şi, neredeyse 40 yıldır parti üyesi.
 
 59 yaşındaki Şi Cinping'in, Hu Jintao'nun selefi Jiang Zemin'e yakın bir isim olduğu, Hu'nun ise aslında halef olarak Li Keqiang'ı tercih ettiği belirtiliyor.
 
 1985'TE ABD'YE GİTTİ
 
 Sıcakkanlı ve sempatik bir lider olarak görülen Şi, kimya eğitimi gördü.
 
 1985 yılında ABD'ye giderek kısa bir süre orada yaşayan Şi, 1974 yılında partiye üye oldu ve Komünist Parti'nin her seviyesinde görev aldı.
 
 Piyasa ekonomisine sıcak bakan yeni Çin Lideri, yolsuzluk karşıtı sert duruşa ve kimseye düşman olmamaya özen gösteren ihtiyatlı bir siyasi yaklaşıma sahip.
 
 KIZI HARVARD'DA OKUYOR
 
 İkinci eşi Çin'de çok sevilen bir şarkıcı olan Şi'nin kızı ise, ABD'de Harvard Üniversitesi'nde başka bir isimle kayıtlı ve eğitimini sürdürüyor.