Japonya'dan Çin'e şok tehdit!
Dünyanın en büyük ikinci ve üçüncü ekonomisi arasında ada gerginliği tırmanıyor.
Japonya, Doğu Çin Denizi'nde yer alan takımadalar üzerinde hak iddia eden Çin'e sert çıktı. Tokyo, egemenliğini ihlal eden uçaklara ateş açabileceği ya da başka adımlara atabileceği uyarısında bulundu.

İki ülke arasında it dalaşı geçtiğimiz hafta başlamıştı. Çin'in keşif gemilerinin, ada yakınlarında uçması üzerinde Japonya, F-15 savaş uçakları ile karşılık vermişti. Bunun üzerinde Çin de J-10 tipi savaş uçaklarını, Japonya'nın savaş uçaklarının peşine takmıştı. Bu gerginlik üzerine Japon yetkililer, Çin'in uçaklarına uyarı ateşi açabilecekleri uyarısında bulundu. Savunma Bakanı İtsunori Onodera da Çin uçaklarına ateş açılıp açılmayacağına yönelik bir soruya, "Uyarılara rağmen egemenliğin ihlal edildiği durumlarda her ülkenin kendine göre atacağı adımlar vardır. Uluslararası standart çerçevesinde atacağımız adımlar hazır." diye konuştu. Onodera, ülkenin savunma politikaları ve uluslararası kurallar etrafında uyarı ateşi açılabileceğine işaret etti. Japonya, en son 1987'de Sovyet uçaklarına uyarı ateşi açmıştı.

Uzakdoğu'nun iki devi arasındaki gerginlik, Tokyo'nun geçtiğimiz ekim ayında Senkaku Adaları'nı kamulaştırmasıyla alevlendi. Adaları "Diaoyu" diye isimlendiren Pekin yönetimi, bu adıma sert tepki gösterdi. Çin'de yaşanan gösterilerde Japon mağazaları ateşe verilmişti. 16 Aralık seçimleriyle iktidara gelen Şinzo Abe yönetimi ise bu saldırıların uluslararası hukuka aykırı olduğunu belirterek egemenliğin müzakere edilmeyeceğini belirtmişti. Ayrıca Çin'e karşı tavizsiz bir tavır takınılması emrini vermişti.