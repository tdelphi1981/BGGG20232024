Kosova'da 'domuz gribi' alarmı
Kosova Meclisi Sağlık Komisyonu üyesi Fikrim Damka, Kosova'da domuz gribinin vahim durumda olduğunu söyledi.
Kosova'da son 1 hafta içerisinde 3 kişinin domuz gribi olarak bilinen H1N1 virüsünden ölmesi ve 60'ın üzerinde kişinin de aynı hastalığı taşıdığı teşhisi konulması ardından, alarm verildi. KDTP Milletvekili ve Kosova Meclisi Sağlık Komisyonu Temsilcisi Fikrim Damka, şöyle dedi:

"Tek kelime ile ifade etmek gerekirse durum vahim. Kosova'da durum ciddiyetini koruyor. Yaklaşık olarak 60'ın üzerinde vakayla karşı karşıyayız. Hepside izole edilmiş ve enfeksiyon bölümünde şu anda yatan hastalarımız. Bunların arasında 10'a yakın daha ağır durumu olan hasta var. Geçen hafta 2 kişi vefat etti. Sağlık Bakanlığı ve Hükümetimiz gereken önlemleri almış vaziyette. Bunun daha fazla genişlememesi açısından tedbirler alındı. Son hafta içerisinde herhangi bir vaka kaydedilmedi. Enfeksiyon bölümünde yatanların acil olarak sağlıklarına kavuşmaları konusunda da gereken tedbirler alınıyor."

Açıklamalara göre, Kosova'da domuz gribinden 1 haftada 3 kişi öldü, hasta sayısı 60'ı geçti. Kosova'da bulunan Dünya Sağlık Örgütü uzmanları da Kosova'daki okullarda öğrencileri sağlık taramasından geçirmeye başlayacaklarını açıkladı.