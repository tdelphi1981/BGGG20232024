Rusya'dan Esad'a tehlikeli yardım
Rusya'nın 2013 başında Suriye'ye kısa menzilli Pantsir-S1 uçak savar sistemleri verdiği iddia edildi.
Rusya'nın İnterfaks haber ajansına açıklamada bulunan askeri diplomatik kaynak, "Pantsir-S1 uçak savar sistemleri Suriye ile daha önce imzalanan anlaşmalar çerçevesinde Suriye'ye gemilerle ulaştırıldı. Tüm bunlar tamamı ile yasal bir sevkiyat." bilgisini verdi.

Rusya'nın uçak savar sistemlerini Tartus'da bulunan deniz üssüne ulaştırdığı ifade ediliyor. Ancak açıklamada miktar ve diğer askeri sevkiyatla ilgili bilgi verilmiyor. İnterfaks bilginin resmi kaynaklardan henüz doğrulanmadığını da kaydetti.

Suriye'nin düşürdüğü Türk jetinin Pantsir uçak savar füzeleri ile vurulduğu iddia edilmişti.

Rusya silah ihraç şirketi Rosoboronexport Başkanı Anatoli İsaykin dün düzenlediği basın toplantısında, Suriye yönetimine İskender füzeleri ya da diğer saldırı silahlarını satmadıklarını söylemişti. 

İsaykin, "Anlaşmalar çerçevesinde Suriye'ye silah ve mühimmat satışını sürdürüyoruz. Bu ülkeye yönelik herhangi bir Birleşmiş Milletler yaptırımı yok. Ancak verdiğimiz silahlar saldırı amaçlı değil" ifadelerini kullanmıştı.