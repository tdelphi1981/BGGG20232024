Celal Talabani hastaneye kaldırıldı
Irak Cumhurbaşkanı Celal Talabani'nin dün akşam acilen hastaneye kaldırıldığı bildirildi. Irak Hükümeti ise Talabani'nin öldüğüne dair haberleri yalanladı. Irak Cumhurbaşkanlığı Divanı Başkanı Nasir el-Ani, Sağlık Bakanı Yardımcısı Dr. İsam Namık Abdullah ve Talabani'nin tedavi gördüğü Tıp Merkezi Genel Müdürü Dr. Hani El-İkabi ile yaptığı basın açıklamasında Talabani'nin öldüğüne dair basında çıkan haberlerin asılsız olduğunu bildirdi.
 
El-Ani Cumhurbaşkanı Talabani'nin yoğun bakımda olduğunu, sağlık durumunun istikrarını koruduğunu ve Iraklı uzman doktorlardan oluşan ekibin kendisiyle en iyi şekilde ilgilendiklerini söyledi. 
Irak Sağlık Bakanı Yardımcısı Dr. İsam Namık Abdullah da Talabani'nin dün akşam yerel saatle 11.00'de sağlık sorunu yaşadığını ve acil olarak tıp merkezine getirildiğini ve özel tedavi dairesinde tedavisine başlandığını belirtti. 
Abdullah, "Tıp Merkezi Genel Müdürü ile yapılan istişareler sonucunda uzmanlardan oluşan bir ekip hazırlandı. Cumhurbaşkanı yoğun bakıma alındı, tedavisi için gerekli her şey yapıldı. Cumhurbaşkanımızın sağlık durumu istikrarlı durumda" dedi. 
Bu arada Talabani'nin tedavi gördüğü Yoğun Bakım Servisi Müdürü Dr. Iyad Abbas, Cumhurbaşkanı Celal Talabani'nin sağlık durumunun uzman sağlık ekibi tarafından takip edildiğini ve hayati fonksiyonlarının daimi bir şekilde müşahede altında tutulduğunu söyledi. Abbas, Talabani'nin sağlık durumunda dün akşamdan beri herhangi olumsuz bir gelişme olmadığını, önümüzdeki saatlerde olumlu gelişmeler ümit ettiklerini bildirdi. 
Irak Cumhurbaşkanlığı'ndan yapılan açıklamada ise, ülkede uzlaşı ve istikrarın sağlanması için son günlerde çok çaba sarf eden Cumhurbaşkanı Talabani'nin yorgunluktan kaynaklanan sağlık sıkıntısı sebebiyle dün akşam Bağdat'ta bir hastaneye kaldırıldığı belirtildi.  Son günlerde ülkede yaşanan siyasi kriz ve ülkenin diğer meseleleriyle ilgili Iraklı yetkililerle çok sayıda görüşmelerde bulunan Talabani, bu görüşmelerin sonuncusunu Başbakan Nuri el-Maliki'yle dün akşam yapmış, siyasi kriz ve bu krizden çıkmanın yollarını ele almıştı. 
Talabani, Almanya'da üç ay tedavi gördükten sonra Eylül ayında Irak'a dönmüştü.