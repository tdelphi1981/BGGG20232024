Azerbaycan- Ermenistan cephe hattında 20 yıldan sonra ilk ezan
Azerbaycan- Ermenistan cephe hattında 20 yıldan sonra ilk defa ezan okundu.
Cephe hattının sıfır noktasındaki Ağdam ilçesinin Çemenli köyündeki Cümşüt camisinde bugün cuma namazı için ezan okundu. Cuma namazının da kılındığı camiye cemaatle beraber, Azerbaycan Dini Kurumlar Devlet Komitesinin(ADKDK) Başkanı Elşad İskenderov, Dağlık Karabağ 
Azerbaycanlılarının Temsilcisi Bayram Seferov, milletvekilleri, bölgeye yakın şehirlerin valileri katıldı. 

ADKDK'ın ve bazı sivil toplum kuruluşlarının organizesiyle cephe hattında bulunan bütün camilerde gerçekleştirilecek etkinliklerle ezanın okunması sağlanacak. Söz konusu etkinlikler 'Karabağ'a Doğru Hakkın ve Hakkımızın Sesi' kampanyası çerçevesinde gerçekleştiriliyor. 

ADKDK'ın resmi internet sitesinde gerçekleştirilen kampanya ile ilgili verilen bilgide 'Ecdadımızın ruhlarının dolaştığı işgal altındaki topraklarda yıllardır ezan sesi işitilmiyor. Ermenilerin halkımıza karşı vahşice gerçekleştirdiği Hocalı soykırımı arifesinde cephe hattındaki camilerde ezan okutularak Azerbaycan'ın toprak bütünlüğüne destek verdiğimizi beyan etmek istiyoruz'ifadeleri yer aldı.