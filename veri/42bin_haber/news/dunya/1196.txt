Muhalifler havaalanını ele geçirdi
Suriye'nin kuzeyindeki İdlib'in Taftanaz ilçesinde yer alan ve bölgedeki en büyük askeri hava üssü Taftanaz helikopter havaalanının tamamının muhaliflerin kontrolüne geçtiği bildirildi.
Bölgedeki askeri kaynaklar, AA muhabirine, Özgür Suriye Ordusu'na (ÖSO) bağlı muhalif İslam Cephesi ile Nusra Tugayı'nın 10 günden bu yana devam eden ortak saldırıları sonucunda Taftanaz askeri havaalanının kontrolünün sağlandığını, ancak havaalanı çevresinde iki ordu arasında çatışmaların sürdüğünü belirtti.

Rejime bağlı savaş uçaklarının üsteki helikopterleri ve havaalanını yoğun bir şekilde bombaladığını kaydeden kaynaklar, ÖSO birliklerinin havaalanındaki silah depoları ile çok sayıda aracı ele geçirdiğini kaydetti.

Havaalanınında 30'a yakın helikopterin olduğunu belirten kaynaklar, üssün kuzeydeki en büyük askeri havaalanlarından biri olduğunu, havaalanındaki çatışmalar esnasında iki ordudan çok sayıda kişinin yaşamını yitirdiğini, havaalanındaki rejime bağlı bir çok askerin firar ettiğini ifade etti. Kaynaklar, daha önce havaalanının kuşatılması esnasında 25 pilotun esir alındığını belirtmişti.