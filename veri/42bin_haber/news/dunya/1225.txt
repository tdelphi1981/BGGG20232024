Chavez için sembolik yemin töreni
Venezuela'nın başkenti Caracas'ta kanser tedavisi gören Devlet Başkanı Hugo Chavez için sembolik bir yemin töreni düzenlendi. Caracas'taki Miraflores Devlet Başkanlığı Sarayı önünde toplanan göstericiler, "Ben Chavez'im" ve "Hepimiz Chavez'iz" yazan tişörtler giydi ve hastalığı nedeniyle yemin törenine katılamayan devlet başkanını destekleyen sloganlar attı.

Kanserin nüksetmesi üzerine 11 Aralık'ta Küba'da dördüncü kez ameliyat masasına yatan Chavez'in yemin töreni, muhalefetin tüm itirazlarına rağmen parlamentoda çoğunlukta bulunan müttefikleri tarafından kabul edilen bir hükümet önergesiyle tarihe ertelenmişti. Yüksek Mahkeme, devlet başkanının daha sonra yemin ederek görevine başlayabileceğini açıklamıştı.

Hükümet tarafından düzenlenen sembolik törene Uruguay Devlet Başkanı Jose Mujica, Bolivya Devlet Başkanı Evo Morales ve Nikaragua Devlet Başkanı Daniel Orteganın yanı sıra 16 diğer Latin Amerika ve Karayipler ülkesinden de dışişleri bakanları ve yetkililer katıldı.

Chavez'in ameliyattan önce siyasi ardılı ilan ettiği ve bazı yetkilerini devrettiği Devlet Başkanı Yardımcısı Nicolas Maduro, sembolik törene katılmak için Caracas'a gelen yetkililerle televizyondan canlı yayınlanan bir görüşme yaptı.

Maduro, her ne kadar resmi olmasa da törenin Venezuela'da yeni bir devlet başkanlığı döneminin başladığını gösterdiğini söyledi.

Venezuela tarihinde ilk kez bir devlet başkanı, yemin törenine katılamadı.

Ekim ayındaki seçimde üçüncü kez devlet başkanı seçilen 58 yaşındaki Chavez, akciğer enfeksiyonuna bağlı komplikasyonlar için Küba'da tedavi görüyor.

Chavez'in ameliyattan bu yana medyada yer almaması, fotoğrafının bile yayınlanmaması ise ülkede spekülasyonlara neden oluyor.