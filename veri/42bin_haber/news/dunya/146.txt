'ABD ve İngiltere, Afganistan'ı tekrar iç savaşa sürüklemek istiyor'
Afganistan'ın Hizb-i İslam Partisi'nin lideri Gülbeddin Hikmetyar, ABD ve İngiltere'nin, Afganistan'ı bölüp tekrar iç savaşa sürüklemek istediğini ileri sürdü.
 Hikmetyar, yaptığı yazılı açıklamada, Afganistan'ın şimdiki durumunun iyi olmadığını, 2014'ten sonra da yönetimin düşeceğini iddia etti.
 Açıklamada, NATO üyesi ülkelerin Afganistan'daki savaşlardan yorulduğunu belirten Hikmetyar, yabancı güçlerin Afganistan'dan çekilmekten başka bir yolunun kalmadığını ifade etti.
 Hikmetyar, açıklamasına şöyle devam etti:
 ''2014 yılından sonra bazı dış güçler, Afganistan'ın iç siyasetine karışmak isteyecek, bu neden ile de cihat liderlerinin uyanık olması gerek. ABD ve İngiltere, Afganistan'ın içinden bazı yetkililerin desteğini alarak Rusya, İran, Pakistan ve Hindistan'ı Afganistan'ın iç savaşlarına karıştırmak istiyor.''
 Afganistan'ın Hizb-i İslam Partisi'nden yapılan açıklamada, Gülbeddin Hikmetyar'ın bu konuda cihat liderlerine mektup gönderdiği de kaydedildi. AA