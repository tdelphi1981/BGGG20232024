Arjantin'e kötü İngiltere'ye iyi haber
Atlas Okyanusu'nun güneyinde bulunan Falkland Adaları'nın siyasi durumunu belirlemek için yapılan referandumda halkın yüzde 99,8'i, İngiliz toprağı olarak kalmak için oy kullandı.
"Adaların, Birleşik Krallık'ın deniz aşırı toprağı olarak kalmasını isteyip istemedikleri" sorulan referandumda, bin 517 katılımcıdan sadece 3'ü 'hayır' oyu kullandı.

Bin 650 seçmenin yaşadığı adalarda referanduma katılım oranı yüzde 92 oldu.

Uluslararası seçim gözlemcisi Juan Henao, referandum sürecinin kurallara uygun biçimde tamamlandığını belirtti.

Referandum yapılmasına, Arjantin'in adaların bağımsızlığının müzakere edilmesini istemesiyle karar verilmişti.

Arjantin'in, 1833'ten bu yana İngiltere'nin kontrolünde olan Falkland Adaları'nı 1982'de işgal etmesi, iki ülke arasında savaşa yol açmıştı. 74 gün süren savaş sonrasında ateşkes ilan edilmiş ve İngiltere adalarda kontrolü yeniden ele geçirmişti.

Arjantin, 19. yüzyıldan beri egemenliği tartışma konusu olan adaların statüsüyle ilgili İngiltere'yi müzakereye ikna etmeye çalışıyor ve İngiltere'nin adalarda işgalci olduğunu savunuyor. İngiltere ise adalarda yaşayan halkın çoğunluğunun İngiliz egemenliğinde kalmak istediğini bildiriyor.