'Denktaş'ı sürekli rüyamda görüyorum'
Denktaş'ın eşi: Onu sürekli rüyamda görüyorum; ama hiç konuşmuyor.
 KKTC'nin 1. Cumhurbaşkanı Rauf Denktaş'ın eşi Aydın Denktaş, onu sürekli rüyasında gördüğünü ancak kendisinin hiç konuşmadığını söyledi. Bayan Denktaş, "Keşke bir şey söylediğini duysam; ama söylemiyor. Nurlar içerisinde yatsın o, başka da bir şey istemem." dedi.
 Rauf Denktaş'ın birinci ölüm yıldönümü vesilesiyle bugün Lefkoşa'daki Hz. Ebubekir Camii'nde mevlit okundu. Denktaş'ın eşi Aydın Denktaş ve oğlu Serdar Denkraş'ın iştirak ettiği camideki mevlite, eski cumhurbaşkanının sevenleri ve yakınları da katıldı. Cihan Habar Ajansı'na duygularını dile getiren Aydın Denktaş, eşini sürekli rüyasında gördüğünü ifade etti.
 Denktaş'ın yokluğunu sürekli hissettiğini belirten eş Denktaş, "O benim her şeyimdi. Nurlar içinde yatsın. Rahat etsin. Ömründe hiç rahat etmedi. Hiç olmazsa yattığı yerde rahat etsin. Devamlı mücadele etti. Dinlenmedi, oturmadı, gezmedi, dolaşmadı. Orada rahat etsin. Rahat uyusun. İnşallah nurlar içinde yatar." diyerek duygularını dile getirdi.
 Rüyasın sık sık Rauf Denktaş'ı gördüğünü anlatan Aydın Denktaş, "Denktaş'ı çok sık görüyorum. Fakat nedense hiç konuşmuyor. Hep yanımda yanımda duruyor. Ama hiç konuşmuyor. Keşke bir şey söylediğini duysam; ama söylemiyor. Nurlar içerisinde yatsın o, başka da bir şey istemem." dedi.
 SERDAR DENKTAŞ: YOKLUĞUNU KIBRIS TÜRK HALKI OLARAK DA HİSSETTİK 
 Babası için okunan mevlit için camide bulunan Serdar Denktaş da Rauf Denktaş'ın yokluğunu sadece aile olarak değil Kıbrıs Türk halkı olarak hissettiklerini kaydetti. Babasının düşüncelerini kimilerinin eleştirdiğini; kimilerinin ise yol gösterici olarak gördüğünü ifade eden oğul Denktaş, kurucu cumhurbaşkanının ölümü sonrası için çalışan bir lider olduğunu aktardı.
 Serdar Denktaş, "Ölümünden sonra bile düşüncelerini kurduğu devletin yaşamasıyla kendi kendini de yaşatan bir kul. Kendisini rahmetle anıyoruz. Öyle görünüyor ki eksikliğini daha çok hissedeceğiz. Allah rahmet eylesin." dedi.