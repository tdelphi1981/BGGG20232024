Mali eleştirisi kızdırabilir
Amerika'nın Sesi (VOA), Fransa'nın Batılı ülkelerin desteğiyle Mali'de yürüttüğü operasyona Ankara'dan yöneltilen eleştirilerin 'Türkiye bu müdahaleye sıcak bakmıyor. Bu rahatsızlık, Türkiye ve müttefikleri arasında rahatsızlık yaratabilir' yorumuna yol açabileceğini bildirdi.
 VOA, Türk Dışişleri Bakanlığı'nın bir süre önce Fransa'nın Mali'deki operasyonunu eleştirdiğini belirterek 'Ankara ekonomik ve diplomatik çıkarları açısından gittikçe artan şekilde Batı Afrika bölgesine önem vermeye başladı' değerlendirmesinde bulundu. Haberde 'Ankara Mali ile ilgili kaygılarını artan bir şekilde dile getirmeye başladı' denildi, Dışişleri Bakanlığı sözcüsü Selçuk Ünal'ın 'Mali'deki durumun, halkın siyasi iradesi çerçevesinde iyi yönde değişmesini arzuluyoruz. Bundan dolayı diğer siyasi yöntemleri ve yolları denemeden tek taraflı harekete olumlu yaklaşmıyoruz' sözlerine dikkat çekildi. 
 Malİ'nin komşularının da operasyonu desteklediğini kaydeden VOA ayrıca, Türkiye'nin duyduğu rahatsızlığın, operasyona destek veren müttefikleri arasında tatsızlık yaratabileceği kaygıları olduğuna yer verdi. Haberde 'Türkiye'de devlet yanlısı basın-yayın organlarının asıl sorguladığı konu, müttefiklerin neden Mali'ye müdahaleyi desteklerken Suriye'ye de aynı şeyi yapmaması' denildi.
 HEDEF TİMBUKTU
 Bu arada Fransız ve Mali orduları, UNESCO'nun dünya mirası listesinde bulunan Timbuktu şehrini aşırı İslamcı  Ensar ed-Din örgütünden almak için operasyona başladı.