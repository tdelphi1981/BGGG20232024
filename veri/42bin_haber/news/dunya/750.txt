Türk dizileri Yunan müdürü koltuktan etti
Türk dizileri hakkında hazırlanan bir belgesel Yunanistan Devlet Televizyonu'nun Genel Müdürü Spiropulos'u koltuğundan etti 
 Yunanistan Devlet Televizyonu ERT'nin Genel Müdürü Kostas Spiropulos'u koltuğundan etti. Mali İşler Başkanlığı'nın onayı olmadan ERT'yi, Türk dizileri hakkında hazırlanan bir belgeselin yapımcıları arasına sokan Spiropulos görevinden alındı. ERT Yönetim Kurulu Spiropulos'un Türk dizilerinin 'propagandasını' yapan bir belgesele destek verdiği için görevden alındığını açıkladı. 
 'KONUSUNU ANLAMAMIŞ OLABİLİRLER'
  
 Belgeselin Yunan yönetmeni Juri Averof ise "Belgeseli izlemeden nasıl fikir sahibi oluyorlar. ERT, Spiropulos'u kovmak için bahane uydurdu. Belgeselin hedefi Türk dizilerinin sadece Yunanistan’da değil, Ortadoğu, Kuzey Afrika, Güney Amerika, Asya ve Balkan ülkelerinde kaydettikleri başarıların nedenlerini araştırmak. Görüyoruz ki; Türk dizilerini yayınlayan ülkelerin sayısı sürekli artıyor. Bunlara son olarak İsveç de eklendi. İsveç’te bir kanaldan da bu belgesele büyük bir ilgi var" dedi. ERT’nin Genel Müdürü Spiropulos’un görevden alınmasıyla ilgili olarak da "Ben bu olaya anlam veremiyorum. Yanlış bilgilendirme olduğu inancındayım. Belgeselin konusunu iyi anlamamış olabilirler. Çünkü gerçekten belgesele çok büyük ilgi var. Bunlardan biri Kanada’dan bir televizyon kanalı. Kanada’da hiçbir Türk dizisi yayınlanmıyor ama bazı nedenlerle bu belgesele büyük bir ilgi duyuyorlar. Bu nedenler arasında bölgeyi ve insanları daha iyi anlamak olabilir" dedi. 
 '6 EVET 1 HAYIR'
  
   
 ERT’den bu sabah yapılan açıklamada, Spiropulus’un 6 evet 1 hayır oyuyla yönetim kurulu tarafından görevden alındığı belirtilerek, "ERT’nin ’Kısmet’ başlıklı belgesele katılımının prosedüre uygun olmaması ve Spiropulos’un hatasını anladığına dair herhangi bir gösterge sunmaması ve bunların dışında geçmişte olan daha küçük çaptaki olaylar yönetim kurulunu bu kararı almaya itti. Bunların dışında şirket içi çalışanların arasında iyi bir atmosfer olmadığı gözlendi ve bunun da Spiropulos’un davranışlarıyla ilgili olduğu saptandı" denildi. 
 'BELGESEL GERÇEKLERİ GÖSTERİYOR'
  
 Görevden alınan Kostas Spiropulos "Yönetim 'Kısmet' isimli belgeselin Türkiye propagandası yaptığını söyledi. Ben de buna karşı çıktım çünkü tam tersine gerçekleri gösteren bir belgesel" dedi. Bu arada ERT’deki görev değişikliğine ilişkin endişelerini paylaşan Demokratik Sol Parti (DİMAR) lideri Fotis Kuvelis’in konuyla ilgili Başbakan Antonis Samaras ile görüşeceği duyuruldu. 