'İsrail'in saldırıları kabul edilemez'
Mısır Cumhurbaşkanı Muhammed Mursi, İsrail'in Gazze Şeridi'ne saldırılarının kabul edilemez olduğunu söyledi. Mursi, devlet televizyonundan yayınlanan konuşmasında bu durumun bölgede istikrarsızlığa sebep olabileceği uyarısını yaptı.
 Muhammed Mursi, "Gazze halkı ve Filistinlilerle irtibat halindeyiz. Saldırılar durana kadar onların yanındayız. Bu saldırıların devam etmesini hiçbir şart altında kabul edemeyiz." dedi. Mursi, bu saldırıların bölge güvenliğine büyük olumsuz etkileri olacağının İsrailliler tarafından anlaşılması gerektiğini ifade etti.
 ABD Başkanı Barack Obama ile de telefonda görüştüğünü ifade eden Mursi, sükunetin sağlanması ve saldırıların durmasının yollarını ele aldıklarını dile getirdi.
  
 Bu arada Mursi'nin, bakanlar kurulunu toplayarak Gazze'ye saldırıları ele alacağı açıklandı. Mısır, Gazze'ye hava saldırılarının başlatılmasından sonra dün İsrail'deki büyükelçisini geri çağırmıştı.
 CİHAN
  