İran nükleer tesislerde patlama iddialarını yalanladı
İran, Fordo nükleer tesislerinde patlama meydana geldiği iddialarının doğru olmadığını bildirdi.
İran'ın resmi haber ajansı IRNA, Atom Enerjisi Kurumu'nun, 'Fordo tesislerinde hiçbir patlama olmamıştır' şeklindeki açıklamasına yer verdi.

İran Meclisi Milli Güvenlik ve Dış Politika Komisyonu Başkanı Alaaddin Burucerdi de, patlama haberlerini, 'P5 1 ülkeleriyle yeniden başlayacak müzakere öncesi yapılan propaganda' olarak değerlendirdi.

Burucerdi, 'Batı kaynaklı bu tür propagandaların amacının, nükleer konudaki müzakereleri etkilemek olduğunu' ifade etti.

İran Genelkurmay Başkan Yardımcısı Tuğgeneral Mesud Cezayiri de bir toplantıda söz konusu iddiaya ilişkin soruya, 'Fordo'da patlama olduğu haberini tekzip ediyorum' yanıtını verdi.

Fordo nükleer tesisleri, İran'ın uranyumu yüzde 20 oranında zenginleştirdiğini bildirdiği ikinci tesis olarak biliniyor.