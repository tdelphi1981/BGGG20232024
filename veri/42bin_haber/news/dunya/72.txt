NATO Türkiye'ye askeri destek sunmalı
ABD'deki Atlantic Council adlı düşünce kuruluşunun kıdemli uzmanlarından Dr. Benitez, NATO'nun Suriye krizinde Türkiye'ye askeri destek sunması gerektiğini belirtti.
 Christian Science Monitor gazetesinde bir makale kaleme alan Jorge Benitez, NATO'ya, Türkiye'ye sadece ''kağıt üzerinde sözler'' vermenin ötesine geçme çağrısında bulundu.
 Benitez, NATO'nun, krizi ''büyük kaygıyla ve yakından'' takip etmek adına, tekrarlanan sözler vermenin ötesinde bir şeyler sunması gerektiğini ifade ederek, İttifak'ın bu artan kriz sırasında Türkiye'ye verdiği yanıtın hem Türkiye'de hem de bölgede yakından izlendiğini ve güçlü yansımalarının olacağını belirtti.
 NATO açısından, ihtiyacı olduğu bir zamanda Türkiye'ye orantılı destek vermesinin zamanının geldiğini kaydeden Benitez, NATO'nun Türkiye ve bölgedeki itibarını korumak için Türkiye'ye radar uçakları ya da acil müdahale güçleri sağlaması gerektiğini belirtti. Benitez, ''Bu güç durumdaki müttefikin, küçük sayıda AWACS radar uçakları ve/veya NATO acil müdahale gücünden birimlerle takviye edilmesi, Ankara'yı askeri ve siyasi açıdan güçlendirecektir'' ifadesini kullandı.
 Benitez yazısını, ''NATO'nun herhangi bir üyesi, ordusu ve halkı saldırıya uğradıktan sonra müttefiklerinden bu türden asgari desteği hak etmektedir. NATO'nun Türkiye'ye destek sözlerinden daha ötesini sunmasının zamanı geldi'' sözleriyle noktaladı.
  