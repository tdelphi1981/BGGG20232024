Kurye kedi gardiyanlara yakalandı!
Brezilya'da, bulundukları cezaevine yasaklı madde sokmaya çalışan mahkumlar, besledikleri kediyi kullandı 
 Brezilya'da üzerine bantla yapıştırılmış cep telefonu, matkap, küçük testere ve bazı malzemelerle cezaevine giren kedi yakalandı.
 
 Alagoas eyalet hapishaneleri sözcüsü Cinthya Moreno, kedinin, yılbaşı arifesinde ülkenin kuzeydoğusunda Arapiraca kentinde orta güvenlikli bir cezaevinde yakalandığını söyledi.
 
 Kedinin, cezaevinin ana giriş kapısından geçerken yakalandığı belirtilirken, O Estado de S. Paulo gazetesi, ''kaçakçılık girişiminden'' ötürü cezaevinde kalan 263 mahkumun hepsinin şüpheli durumunda olduğunu yazdı. 
 
 Cezaevi yetkililerinden biri, ''Kedi konuşmadığından sorumluyu bulmak zor olacak'' dedi. 
 AA