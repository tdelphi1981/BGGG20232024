Papalık seçimlerinin tarihi belli oldu
Papa 16'ncı Benediktus'un 28 Şubat akşamı boşalttığı papalık makamının yeni sahibi için seçim tarihi 12 Mart olarak belirlendi.
5 gündür bu kararı almak için toplanan kardinaller, bu tarihten itibaren Sistine Şapeli'ne kapanarak, bir milyarın üzerinde üyesi bulunan Katolik Hıristiyanların 266'ncı ruhani liderini seçene kadar dünyayla irtibatını kesecek. 

Kardinaller Koleji'nin pazartesi sabahından itibaren gerçekleştirdiği 8 oturumluk genel kongregasyonun ardından, tüm dünyanın merakla beklediği tarih açıklandı. Vatikan'daki 6'ncı Paul Salonu'nda, kolejin dekanı Kardinal Angelo Sodano yönetiminde toplanan 153 din adamının yaptığı oylama sonucu, Konklav'a (Papa seçimi) 12 Mart Salı günü başlanmasına karar kılındı. Dünya çapında halihazırda 208 kardinal bulunurken, bunların sadece 115'i Konklav'a katılabiliyor. Papa 6'ncı Paul 1970 yılında, sadece 80 yaşın altındaki kardinallerin Konklav'a katılmasını öngören bir kararnameye imza atmıştı. Merak uyandıran seçimlerin kaç gün süreceği ise tahmin edilemiyor. Tarihteki en uzun Konklav'ın, 2 yıl 9 ay sürdüğü biliniyor. 

YENİ PAPA NASIL OLMALIYI TARTIŞTILAR 

Tarih belirlemenin yanı sıra kardinaller, 5 gün boyunca 2'şer saat süren oturumlarda, seçim hazırlıkları, yeni papanın profili nasıl olmalı, dinler arası diyalog, biyoetik, dünyadaki adalet, Hıristiyan dünyasına verilmesi gereken mesajlar, Katolik Kilisesi'nde kadınların rolü ve kilisenin gelecekteki öncelikleri gibi konuları masaya yatırdı. 100'ün üzerinde kardinal söz alarak bu konularda görüşlerini belirtti. Kongregasyonda ayrıca, 16'ncı Benediktus döneminde Vatikan'dan belge sızdırılmasına ilişkin skandal olan 'Vatileaks' konusunda da sert görüşler ortaya kondu. Özellikle ABD'li kardinallerin bu konuda karanlıkta kalan noktaların ortaya dökülmesini talep ettiği gelen bilgiler arasında. 

RAHİPLERE TACİZ İDDİASI İNGİLTERE'Yİ TEMSİLCİSİZ BIRAKTI 

Öte yandan kolejin, rahiplere yönelik tacizde bulunduğu iddialarının gölgesinde geçen ay St. Andrews ve Edinburgh Başpiskoposluğu görevinden ayrılan Kardinal Keith O'Brien ile sağlık sorunları nedeniyle Emekli Jakarta Başpiskoposu Kardinal Julius Darmaatmadja'nın gerekçelerini kabul etti. O'Brien'ın bu kararının ardından Büyük Britanya'nın, Konklav'da temsilcisi kalmamış oldu. 

PAPALIK İÇİN KITALAR YARIŞI 

Papa seçimlerine katılacak olan 115 kardinalin yaş ortalaması 72 iken, bunların 8'i 80 yaşın içerisinde. Alman Kardinal Walter Kasper bunların Konklav'ın en yaşlısı, en genci ise Haziran'da 54 yaşına basacak olan Hindistanlı Kardinal Baselio Cleemis Thottunkal. Bunların dışında 60 yaşın altında 3 kardinal daha bulunuyor. Dini çevreler, bu seferki Konklav'dan, Avrupa kıtasının dışından bir papanın seçilmesi temennileri geliyor. Böylece Katolik Kilisesi'nin evrenselliğinin de tescillenmiş olacağına inanılıyor. 5 kıtadan gelen 115 kardinalin 28'i İtalya'dan olmak üzere 60'ı eski kıta Avrupa'dan. 67 din adamı, Emerit Papa 16'ncı Benediktus'un atadığı kardinaller, 48'i ise onun selefi olan 2'ncı Jean Paul'un bu mertebeye yükselttikleri. Avrupa'yı, Latin Amerika'dan 19, Kuzey Amerika'dan 14, Afrika'dan 11, Asya'dan 10 ve Okyanusya'dan 1 kardinal izliyor. 

PAPALIK MAKAMI BOŞ 

Papalıktan önce Joseph Ratzinger adını kullanan 16'ncı Benediktus, 598 yıl aradan sonra görevinden kendi rızasıyla feragat eden ikinci Papa olmuştu. Şu an Roma yakınlarındaki Castel Gandolfo kasabasında bulunan papalık yazlık ikametgahında dinlenen 16'ncı Benediktus'un, nisan sonunda Vatikan'a dönerek, kendisi için hazırlanan eski bir manastırda kalacak. 28 Şubat'tan itibaren papalık makamı boş yani 'sede vacante' olarak adlandırılıyor.