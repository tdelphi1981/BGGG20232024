Arnavut liderlerden Üsküpte bağımsızlık kutlaması
Arnavutluk Cumhuriyeti'nin bağımsızlığını kazanmasının 100. yılı Üsküp'te kutlandı.
Dün akşam yapılan kutlamalara Arnavutluk Başbakanı Sali Berişa, Kosova Başbakanı Haşim Thaçi, Makedonya Demokratik Entegrasyon Birliği (DUİ/BDİ) Genel Başkanı Ali Ahmeti, Makedonya Başbakan Yardımcısı Musa Caferi, İslam Birliği Başkanı Süleyman Efendi Recepi, Arnavut bakanlar ve milletvekilleri ile Arnavutluk ve Kosova'dan gelen misafirler katıldı. 

Kutlamalar Üsküp'teki Boris Traykovski merkezinde yapıldı. Törende bir konuşma yapan Makedonya Başbakan Yardımcısı Musa Caferi, "Bugün Cumhuriyet Bayramı'nın 100. yılını kutlarken, bugünkü huzurumuzu bulabilmemiz için hayatını ortaya koyan herkesi hatırlamak istiyorum. Bugün artık Arnavutların istekleri çoğunlukla gerçekleşmiş durumda, çünkü Arnavutlar artık nerde olursa olsunlar kendi bayraklarını dalgalandırabilirler." dedi.

TAÇİ: ÜSKÜP, KOSOVA VİLAYETİNİN BAŞKENTİ

Kosova Başbakanı Haşim Taçi ise şu görüşlere yer verdi: "Şu anda Kosova vilayetinin başkentinde bulunmaktayız, bugün Arnavutlar her nerede yaşarlarsa yaşasınlar gözlerini Üsküp'e doğru çevirmiş durumdalar. İsterseniz bir 18 yıl öncesine gidelim: Kosova Sırp işgali altında, Makedonya'daki Arnavutlar ise zor durumda, Preşeva'dakiler buradan da daha zor bir durumda. Fakat mucize halkın hür iradesiyle geldi ve ortaya UÇK (Milli Hürriyet Savaşçıları) çıktı. Kosova'nın bağımsızlığına giden yolda Makedonya'da yaşayan Arnavutların katkısı hem direkt savaşa katılmakla oldu hem de Kosova'dan göç edenlere yardım etmekle oldu. Ondan dolayı bu fırsatı vesile bilerek sizlere çok teşekkür etmek istiyorum."

AHMETİ: YANLIŞ ANLAMAYIN, BAYRAĞIMIZ ARNAVUTLUK'TAN ESKİDİR

BDİ Başkanı Ali Ahmeti ise yaptığı konuşmada, "Arnavutlara bir yol ve iz bırakmaya çalıştık ve bizi ayağa kaldırmaya çalışan bütün yüksek şahısları anmak istiyoruz. Bu bayramımızı sakın kimse yanlış anlamasın; Arnavut bayrağı Arnavutluk'tan çok daha eskidir, hatta Avrupa'nın en eski bayraklarından birisidir." şeklinde konuştur. 

Arnavutluk Başbakanı Sali Berişa ise Arnavutların en çok acı çekmiş milletlerden olduğunu söyledi. Berişa, 100. yıl kutlamalarına Üsküp'ten başlanmasının yerinde bir karar olduğunu vurguladı.