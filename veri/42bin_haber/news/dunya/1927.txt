Mısır'da 'idam' isyanı: 26 ölü
 
 Mısır'da geçtimiz yıl Şubat ayında Port Said Stadyumu'daki El-Ehli (Kahire) ve El-Mısri (Port Said) takımlarının futbol karşılaşmasında çıkan olaylarda 74 kişinin hayatını kaybetmesi sonucu dava açılmıştı.  Port Said Ceza Mahkemesi bu davada yargılanan 76 sanıktan 21'i hakkında idam kararı verdi. Mahkemenin kararını açıklamasının ardından yapılan gösterilerde 26 kişi öldürüldü. Gösteri sırasında bir polisin öldürüldüğü belirtildi.  Hakkında idam kararı verilen 21 sanığın yakınları, kararı protesto etmek için Port Said kentinde tutukluların bulunduğu hapishanenin önünde toplandı.  Port Said İl Sağlık Müdür Yardımcısı Yasir Hulmi, Mısır güvenlik güçleri ile mahkeme kararını protesto eden gruplar arasında çıkan silahlı çatışmada 2'si polis 26 kişinin öldüğünü ve 300'den fazla kişinin de yaralandığını belirtti.  Ayrıca çatışmalarda ölenler arasında Mısır 2. futbol ligi takımlarından el-Merih oyuncusu Mahmud Abdulhalim ed-Dazva ile el-Mısri takımının eski kalecisi Tamir el-Fahle'nin de bulunduğu kaydedildi.  MURSİ ZİYARETİNİ İPTAL ETTİ   Ülkede yaşanan karışıklıktan dolayı Mısır Cumhurbaşkanı Muhammed Mursi, Etiyopya'ya yapmayı planladığı ziyareti iptal etti.  Mısır Cumhurbaşkanlığı'ndan yapılan açıklamada, Cumhurbaşkanı Muhammed Mursi'nin, ülkede yaşanan olaylar nedeniyle bugün gerçekleştirmeyi planladığı Etiyopya ziyaretini iptal ettiği belirtildi.  DOSYA MÜFTÜYE GÖNDERİLDİ  Mahkeme, nihai karar için hakkında idam cezası verilen 21 sanığın dosyasının Mısır Cumhuriyet Müftüsü'ne sevk edilmesini kararlaştırdı.  Mısır Cumhuriyet Müftüsü'nün söz konusu dava dosyası hakkındaki kararını, 9 Mart'ta açıklayacağı belirtildi.    Mahkeme salonunda okunan karar, stat faciasında hayatını kaybedenlerin yakınlarını gözyaşlarına boğdu.
   Mahkeme sırasında salonda bulunan sanık yakınları, kararın açıklanmasından sonra baygınlık geçirirken, futbol karşılaşmasında hayatını kaybedenlerin yakınları ise kararı sevinçle karşıladı.  Mısır 1. Futbol Ligi'nde, El-Ehli (Kahire) ve El-Mısri (Port Said) takımlarının geçtiğimiz yıl Şubat ayında oynadıkları maç sonrası çıkan olaylarda 74 kişi hayatını kaybetmiş, binden fazla kişi de yaralanmıştı.  Taraftarlar Port Said Stadyumu'nu da ateşe vermişlerdi.