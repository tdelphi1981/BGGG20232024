Yetersiz beslenen binlerce cocuğa umut!
Ucuz bir antibiyotiğin, yetersiz beslenen çok sayıda çocuğun hayatını kurtarabileceği belirlendi.
Washington Üniversitesi Tıp Fakültesi'nden bilim adamlarının yaptığı araştırma, ucuz bir antibiyotik sayesinde çok sayıda çocuğun hayatının kurtarılabileceğini gösterdi ve yetersiz beslenme tedavisinde yeni yöntemlere ışık tuttu.

Araştırma, Malavi'de yaşayan 6 ay-5 yaş grubundaki yetersiz beslenen 2 bin 767 çocuk esas alınarak yapıldı.

Bir hafta boyunca çocuklardan bazıları, etken maddesi amoksisilin olan antibiyotik ve beslenme tedavisi gördü. Diğer çocuklara placebo verildi ve beslenme tedavisi uygulandı.

İlaç verilen çocuklarda beslenme tedavisinin başarısızlığa uğrama oranının yüzde 24,4, ölüm riskinin yüzde 35,6 azaldığı belirlendi.

Antibiyotiğin etkisinin görüldüğü bu araştırmayla yetersiz beslenme tedavisinin değişebileceği vurgulandı.

Araştırma, 'New England Journal of Medicine' dergisinde yayımlandı.

Aynı üniversiteden bili madamlarının yaptığı, 'Science' dergisinde yayımlanan benzer araştırma, Sahraaltı Afrikası'nda çocukların yetersiz beslenmesinin bazı bağırsak bakterileriyle bağlantılı olabileceğini göstermişti.