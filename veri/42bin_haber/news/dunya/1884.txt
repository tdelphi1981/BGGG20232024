Çeçen lidere nefes aldıran infaz
Rusya, Çeçenistan'da düzenlediği askeri operasyonda 12 Çeçen militanı öldürdü. Rus operasyonunda öldürülen Müslüm ve Hüseyin Gakayev, Çeçen lider Ramazan Kadirov tarafından "çok tehlikeli teröristler" olarak ilan edilmişti.
Çeçenistan Devlet Başkanı Ramazan Kadirov tarafından Çeçen direnişçi lider Doku Umarov'dan daha tehlikeli ilan edilen Çeçen militan kardeşler Müslüm ve Hüseyin Gakayev, Rusya'nın askeri operasyonunda öldürüldü. İki gün süren operasyonda 2 Rus polis öldürüldü, 6'sı da yaralandı.

Rusya İçişleri Bakanlığı'ndan yapılan açıklamada, Çeçenistan'ın başkenti Grozni'nin güneyindeki dağlık bölgede güvenlik güçleriyle çatışmaya giren 12 Çeçen militanın öldürüldüğü belirtildi. Açıklamada, öldürülen militanlar arasında Müslüm ve Hüseyin Gakayev'in de olduğu vurgulandı.

Rusya İçişleri Bakanlığı, öldürülen Çeçen militanların, yeni bir terör saldırısı hazırlığı içinde olduklarını da iddia etti. 

Ramazan Kadirov'un Çeçen direnişçi Doku Umarov'dan bile daha tehlikeli olarak nitelendirdiği Müslüm ve Hüseyin Gakayev, 11 yıldır Rusya'nın aranan teröristler listesinde bulunuyordu.

'ÇEÇEN ÇETELERİN KOMUTANI' 
Gakayev kardeşlerin öldürülmesi sonrasında bir açıklama da Çeçenistan Devlet Başkanı Ramazan Karidov'dan geldi. Kadirov, "Umarov'un bir özelliği yok. Müslüm ve Hüseyin Gakayev en baştan beri Çeçen çetelerin komutanlığını yapıyordu. Onlarca günahsız polis, asker, öğretmen, işadamı ve din adamının öldürülmesinden sorumluydular" dedi.


KADİROV'A SUİKAST GİRİŞİMİ 
Gakayev kardeşlerin Çeçenistan'da birçok bombalı saldırıdan sorumlu olduğu iddia ediliyor. 2010 yılında Çeçenistan parlamentosuna düzenlenen ve 6 kişinin öldürüldüğü saldırının planlayıcıları olarak da Gakayev kardeşler gösteriliyordu. Gakayev kardeşlerin, Ramazan Kadirov'u sarayında öldürme girişiminin de son anda önlendiği belirtilmişti.

DÖRT KARDEŞLERİ DE ÖLDÜRÜLMÜŞTÜ 
Müslüm ve Hüseyin Gakayev'in diğer dört erkek kardeşi de, 1990 ile 2000 yılları arasındaki Çeçenistan savaşında hayatlarını kaybetmişlerdi.