Rasmussen'den flaş Esad açıklaması
NATO Genel Sekreteri Anders Fogh Rasmussen, Esad'ın muhalif güçlere karşı kimyasal silah kullanması durumunda, uluslar arası kamuoyundan kararlı bir tepki ile karşılaşacağını söyledi.
Rus basınından Interfax ve Novaya Gazeta'ya özel açıklamada bulunan Rasmussen, Türkiye'ye yerleştirilecek Patriot füzelerinin de savunma amaçlı olduğunu ifade etti. NATO Genel Sekreteri'ne göre, Suriye lideri Beşşar Esad'ın kaybetmekten başka şansı yok.

"Suriye'de bulunan kimyasal silahlar önemli konulardan biri" ifadelerini kullanan Rasmussen, "Geçen hafta Brüksel'de toplanan 28 NATO ülkesi dışişleri bakanlarının konuyla yakından ilgilenmeleri biraz da bu gerekçe ile. Uluslar arası liderler Şam'a çok net mesaj verdi. Ben bu mesajın sadece duyulmasını değil, Esad rejiminin bunu anlamasını da ümit ediyorum. Rusya'nın da kimyasalların gündeme gelmesi durumunda tepki vereceğini bekliyorum." dedi.

PATRİOTLAR SAVUNMA AMAÇLI

Türkiye'nin Suriye sınırına yerleştirilmesi planlanan Patriot füzeleri ile ilgili soruya cevap veren Rasmussen, "Patriotların yerleştirilmesi Suriye'de uçuşa kapalı bir alan oluşturmaya yönelik değil. Bizim pozisyonumuzda değişiklik yok. Patriotlar sadece savunma amaçlı. İttifakın Suriye'ye askeri müdahale planı yok. Biz doğru yolun siyasi çözüm olduğuna inanıyoruz." değerlendirmesinde bulundu.

ESED REJİMİ YIKILACAK

Esad rejiminin kaybetmekten başka şansı olmadığını kaydeden Rasmussen, "Özgürlük ve daha iyi yaşam tercih etme hakkı insanoğlunun tabiatında var. Bunun nasıl olduğunu tüm otoriter liderler anlamalı. Şam rejiminin yıkılmaya doğru gittiğini görüyoruz. O yaşayamayacak. Zaman meselesi" ifadelerini kullandı.

Çatışmaların devam etmesi durumunda tek kaybedenin Suriye halkı olduğunu vurgulayan Rasmussen, "Bu öncelikle Suriye ve Suriye halkı için önemli. Çirkin bir duruma tanık oluyoruz. Suriye'de sivil halka ateş eden güvenlik güçlerini şiddetle kınıyorum. Benim düşünceme göre, Şam'daki rejiminin yıkılması zaman meselesi." dedi.