Venezuela'da hapishane isyanı: 61 ölü
Venezuela'daki bir hapishanede arama yapılmasına karşı çıkan mahkumlarca başlatılan isyanda 61 kişinin öldüğü, 120 kişinin yaralandığı açıklandı. Associated Press'e konuşan Barquisimeto'daki Merkez Hastanesi Müdürü Ruy Medina, Uribana Hapishanesi'ndeki isyanda hayatını kaybedenlerin sayısının 61'e ulaştığını, 120 kişinin de yaralandığını söyledi.

Cezaevi Hizmetleri Bakanı İris Varela dün televizyondan yayınlanan açıklamasında, isyanın hapishanede arama yapılmasına karşı çıkan mahkumların ulusal muhafız gücü askerlerine saldırması sonucu çıktığını söylemişti.

Cezaevine asker gönderilerek arama yapılması kararının, geçen iki gün içinde mahkumlar arasında çatışmalar yaşandığı yönünde bilgiler gelmesi üzerine alındığını belirten Varela, hapishanede denetim sağlanana kadar ölü sayı hakkında resmi bir açıklamada bulunulmayacağını kaydetmişti.