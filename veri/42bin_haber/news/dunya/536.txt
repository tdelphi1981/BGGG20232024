Komşuda 'ciş' cinayeti
Hintli kadın ve kızı kapısının önüne idrarını yaptığı için defalarca uyardığı komşusu tarafından vuruldu.
HİNDİSTAN'DA genç kız ve annesi, evlerinin kapısı yakınına idrarını yaptığı için tartıştıkları komşusu tarafından vuruldu. Olayda genç kız hayatını kaybetti. Polis, olayın, dün başkent Yeni Delhi'nin Nizamuddin semtinde meydana geldiğini açıkladı. BBC'nin haberine göre, saldırıdan sonra olay yerinden kaçan adam aranıyor. Haberde 17 yaşındaki Binoo ve 40 yaşındaki annesi Sadmani'nin, komşularını evlerinin kapısı yakınında idrarını yaparken gördüğü, buna itiraz ettikleri ve olayın tartışmaya dönüştüğü belirtildi. Tartışmadan sonra evine gidip silahını alan adamın, genç kızın yaşadığı daireye gelerek, kızı ve annesini vurduğu kaydedildi.