Meclis üyesi Müslümanlara hakaret etti
 
 Chris Joannides İngiltere Başbakanı David Cameron’ın lideri olduğu Muhafazakar Parti’nin Enfield belediye meclisi üyesi. Müslümanlar aleyhinde yorumlar yapınca açığa alındı. 
 ÇARŞAFLI KADINI ÇÖP TORBASINA BENZETTİ
  
 Rum kökenli Joannides, sosyal paylaşım sitesi Facebook’taki sayfasında çarşaflı Müslüman bir kadını çöp torbasına benzetti, yaralanmış bir çocuğu kucağında tutan Arap bir kadının fotoğrafını ise "Hamas gibi grupların çocukları propaganda amaçlı kullandığını" yazarak, "beğendi". 
  
 Chris Joannides 
 TÜRKİYE ALEHİNDE YORUMLARI VAR 
 "İslamlaşmaya son, Avrupa uyan" başlıklı bir gruba sosyal paylaşım sitesi aracılığıyla üye olan Joannides’in sayfasında ayrıca, KKTC ve Türkiye’nin Avrupa Birliği üyeliği aleyhinde yorumlar yer alıyor. Joannides, Türkiye ile ilgili "Türkler Avrupalı değiller, hiçbir zaman AB üyesi olamazlar", KKTC ile ilgili ise "KKTC diye bir devlet yok, işgal edilmiş topraklardır" diye yorumlar yazdı. 
 HAKKINDA ŞİKAYETTE BULUNULDU 
 Hakkındaki açığa alma kararın ardından sayfasındaki yorumları kaldıran Joannides, Türklerin yoğunlukta yaşadığı Londra’nın kuzeyinde bulunan Enfield bölgesindeki belediye meclisinde üyelik yapıyor. Muhafazakar Parti, Chris Joannides hakkında inceleme ve soruşturma başlatırken, İngiltere’de KKTC ile ilgili lobi faaliyetleri yürüten "Ambargolular" grubundan iki kişi Enfield Belediyesi’ne ve polise Joannides ile ilgili şikayette bulundu.
  