Bulgaristanda hükümet istifa ediyor
Bulgaristan Başbakanı Boyko Borisov, bugün öğlen saatlerine kadar hükümetin istifasını sunacağını açıkladı. Dün elektriğe yüzde 8 indirim yaptığını duyuran hükümete tepkiler dinmemiş, gösterileri devam etmişti.
Ülkede yüksek elektrik faturasına karşı başlayan protestolar 10 günden beri devam ediyor. Dün akşam polis 25 kişiyi taşkınlık yaptıkları gerekçesiyle tutuklamıştı.

BAŞBAKAN: İKTİDARI HALKTAN ALDIK, BUGÜN İADE EDİYORUZ

Parlamentoda konuşan Başbakan Borisov, bundan sonra geçici hükümette de yer almayacaklarını aktardı. Borisov, "Şu ana kadar hep tek başına seçimlere katıldım. Madem devlet yönetimini istiyorlar, alsınlar bakalım. Polisin vatandaşını dövdüğü bir hükümette yer almak istemiyoruz. Protestolarla korkutulmak istemiyoruz. Madem halk, devletin sokak tarafından yönetilmesini istiyor, o zaman hodri meydan. " dedi.

Bulgar Sosyalist Partisi ve Hak ve Özgürlük Partisinin yaptıkları istifa baskılarını eleştiren Başbakan Borisov, yaptıkları davranışın bir gün kendilerine mutlaka geri döneceğini söyledi. Onurlu olduklarını açıklayan Borisov, "Biz iktidarı halktan aldık, bugün tekrar ona iade ediyoruz. Biz oylamada yer almayacağız, isterseniz istifayı siz oylayın. " dedi.