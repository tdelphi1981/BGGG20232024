Türk taksici Berlin'de eşini öldürüp intihar etti
BERLİN'de taksici 40 yaşındaki Atilla Uzunluoğlu adlı Türk, eşi 39 yaşındaki Turna'yı öldürdükten sonra intihar etti.
Olay, Türkler'in yoğun yaşadığı Kreuzberg İlçesi'ndeki Oranienstr Caddesi'nde meydana geldi. İddiaya göre Uzunoğlu ailesi Türkiye'ye dönme konusunda yine tartıştı. Yakınları, taksici Atilla Uzunluoğlu'nun Türkiye'ye kesin dönüş yapmak isterken eşi Turna'nın buna karşı çıktığını anlattı. Yaklaşık 20 yıldan bu yana evli; 10, 12 ve 18 yaşlarında çocukları bulunan çift arasındaki tartışma sırasında sinirlenen Atilla Uzunluoğlu tabanca ile eşine ateş etti. Silah seslerini duyan komşuların haber vermesi üzerine gelen ekipler Turna Uzunluoğlu'nun öldüğünü, eşi Atilla Uzunluoğlu'nun ağır yaralı olduğunu belirledi. Hastaneye kaldırılan Atilla Uzunluoğlu kurtarılamadı. Polis sözcüsü, olay sırasında evde 3 çocuğun bulunduğunu, çocukların yakın akrabaları tarafından götürüldüğü belirtildi.