Rusların gizli hazinesi ilk kez görüntülendi
Rus Çarları tarafından kullanılan tören araçları ve çeşitli eşyalar ilk kez görüntülendi.
İçerisinde farklı dönemlere ait çeşitli eşyalar ve Osmanlı sultanları tarafından Rus çarlarına gönderilen hediyelerin bulunduğu koleksiyon gün yüzüne çıktı.

Rusya'nın St. Petersburg şehrinde bulunan Ermitaj müzesine ait depoda saklanan koleksiyonda, Büyük Petro, II. Katerina, II. Aleksandr gibi Rus tarihine yön veren Çarlara ait tören araçları ve bunlara ait eşyalar bulunuyor.

Hazinelerle ilgili bilgi veren kurum çalışanı Vasiliy Çirko, koleksiyonun uzun yıllar boyunca depoda saklandığını ve özenle korunduğunu söyledi. Çirko, "Koleksiyondaki birçok eser ağır hasar görmüştü. Uzun bir dönem boyunca yapılan restorasyonlardan sonra, koleksiyon eski ihtişamlarına kavuşabildi." açıklamasını yaptı.

Koleksiyondaki eşyalar Çarlık Dönemini anlamak için büyük ip uçları veriyor. Özellikle II. Katerina dönemine kadar kullanılan tören arabaları genel olarak altın yaldızlı ve parlak işlemeli olarak inşa edilirken, o dönem Avrupa modasını yakından takip eden II. Katerina'ya ait tören arabası diğerlerine göre oldukça sade kalıyor. Sarı renge boyalı ahşaptan yapılan aracın önünde, ahşap işlemeli devlet arması bulunuyor.

Koleksiyondaki bir diğer önemli parça da, Çarların çocuklarının kullandığı atlı kızaklar. Ayrıca, Çar ailesine ait at arabaları, çocuk arabaları da koleksiyondaki eşyalar arasında yer alıyor. 

OSMANLI PADİŞAHININ HEDİYE ETTİĞİ "AT EĞERİ"

Koleksiyonun en ilgi çekici parçalarından biri ise Osmanlı Padişahı tarafından Rus Çarlarına hediye edilen at eğeri. Yeşil kadifenin üzerine altın yaldızla işlenmiş motifler bulunan eğer, diğer koşum aletleriyle birlikte koleksiyonda bulunuyor.

Koleksiyonda bulunan ilginç bir öge ise 18-19. Yüzyılda Rus Çarlara İngiliz bir lord tarafından hediye edilen komedin. Komedinin en ilginç yanı ise en alt gözünde bir adet tuvaletin bulunması. Ayrıca çeşitli dönemlere ait mobilyalarda müzeye ait depoda saklanan eşyalar arasında.

Rusya'nın en büyük müzesi durumdan bulunan Ermitaj müzesinde 3 milyona yakın eser sergileniyor. Günümüzde müzede sergilenemeyen birçok eser ise Ermitaja ait depolarda saklanıyor.