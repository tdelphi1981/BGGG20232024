Çin'de ev fiyatları cep yakıyor
Dünyanın en büyük ikinci ekonomisi Çin'de konut fiyatları artmaya devam ediyor. Ülkede ev fiyatlarının 70 şehrin 53'ünde artış gösterdiği bildirildi.
 Çin medyasında yer alan haberde, ülke genelinde yaşanan emlak kontrollerinin sıkılaştırılması ile birlikte inşaat sayısının azaldığı ve arzın düşürmesinin etkisiyle Çin'de yeni konut fiyatlarının birçok şehirde artış kaydettiği belirtildi. Ülkenin finans merkezi Şanghay'da sitelerdeki lüks evlerin metrekaresinin 216 bin yuana (yaklaşık 35 bin dolara) yükseldiği aktarıldı.
 Çin Milli İstatistik Kurumu tarafından yapılan açıklamada, Kasım ayında konut fiyatlarının 70 şehrin 53'ünde artış gösterdiği ve artış gösteren şehir sayısının son 18 ayın en yüksek seviyesine ulaştığı kaydedildi. Çin'deki konut fiyatları Ekim ayında 35 şehirde artış göstermişti.
 Uzmanlar, ülkedeki inşaat sektöründe mevcut olan düşük standartlar ve yeni projelerin azlığından ötürü fiyatların büyük şehirlerde artmaya devam edeceğini öngörüyor.
 Yabancı ekonomistler, Çin'de bir ''emlak balonu'' olduğu yorumları yaparken, bu durumun Çin ekonomisindeki büyük risklerden biri olduğu değerlendirmesinde bulunuyor.
 Öte yandan, Çin Bayındırlık ve Kaynak Bakanı Liao Yonglin, ülkenin gayrimenkuldeki kontrollerini sürdüreceğini söyledi.
 Çin hükümeti ayrıca, piyasayı frenlemek için 2011 ile 2015 arasında 16 milyon adet uygun fiyatlı konut inşa edeceğini duyurmuştu. Ayrıca, Çin Başbakanı Wen Jiabao da, belli başlı şehirlerde emlak fiyatlarının düşmesi gerektiğini vurgulamıştı.
 CİHAN
  