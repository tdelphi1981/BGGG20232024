Gizemli virüs kapıda
ABD Hastalık Kontrol ve Önleme Merkezleri (CDC), yeni bir virüse karşı uyarıda bulundu. 14 kişiye bulaşan ve 8inin ölümüne yol açan gizemli virüs İngiltere'de de yayıldı.
BİLİM dünyası Ortadoğu'dan yayıldığı belirlenen gizemli bir virüsün paniğini yaşıyor. ABD Hastalık Kontrol ve Önleme Merkezleri (CDC) tarafından yapılan açıklamada, bugüne kadar bulaştığı 14 kişiden 8'inin ölümüne yol açan virüs İngiltere'de görüldü. İngiliz bilim adamlarının üç vaka üzerinde yaptığı incelemede virüsün insandan insana bulaşabileceği sonucu ortaya çıktı. Virüsün 2003 yılında salgına yol açan SARS virüsü ailesinden olduğunun tahmin edildiği, ancak SARS ile birebir özellikler göstermediği kaydedildi. 

Grip gibi başlıyor öldürüyor

ABD Hastalık Kontrol ve Önleme Merkezleri'nin raporuna göre, İngiltere'de gizemli virüsle enfekte olan hasta yakın bir tarihte Pakistan ve Suudi Arabistan'a seyahat etti. Yapılan tahliller hastanın hem yeni virüse hem de H1N1 virüsüne yakalandığını ortaya koydu. Söz konusu hasta, virüsü ailesinden 2 kişiye daha bulaştırdı. Enfeksiyona yakalananlardan birisi hayatını kaybetti, diğeri ise yapılan tedaviye olumlu yanıt vererek iyileşti. 2003 yılında Asya ülkelerinde patlak veren SARS salgını sırasında yaklaşık 800 kişi hayatını kaybetmişti. Enfeksiyonun belirtileri arasında solunum yolları rahatsızlığına eşlik eden yüksek ateş, öksürük ve nefes darlığı var.