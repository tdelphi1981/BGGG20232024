Suriyelilere 182 milyon dolarlık yardım sözü
Kuveyt'te düzenlenen Sivil Toplum Kuruluşları Konferansı'nda Suriye halkı için 182 milyon dolar değerinde bağış tahhüdünde bulunuldu.
Kuveyt merkezli Uluslararası İslami Yardım Organizasyonu'nun (IICO) Kuveyt'te düzenlediği konferansa 77 yerel ve uluslararası sivil toplum kuruluşu katıldı.

Konferansta, Suriye halkına Kuveyt hayır kurumlarından 100 milyon dolar, İHH İnsani Yardım Vakfı'ndan 28 milyon dolar, İngiltere merkezli Müslüman Hayır Derneği'nden 20 milyon dolar, Arap Doktorlar Birliği'nden 2 milyon dolar, Lübnan'daki hayır kurumlarından 1,5 milyon dolar değerinde yardım taahhüdünde bulunulduğu ifade edildi. Katkıda bulunma sözü veren diğer kurumların adı açıklanmazken, taahhüt edilen yardımın toplam tutarının 182 milyon dolara ulaştığı kaydedildi.

Konferansın açılış konuşmasını yapan IICO Başkanı Abdullah el-Matuk, sivil toplum kuruluşlarının Suriye halkına yardım projelerini desteklemede etkin bir rol oynamasını ümit ettiğini dile getirdi.

Matuk, yapılacak yardımın, evlerini terk etmek zorunda kalan ülke içindeki ve dışındaki Suriyelilere, sağlık, gıda ve barınma imkanı temininde kullanılacağını açıkladı.

BM tarafından Kuveyt'in ev sahipliğinde düzenlenecek Suriyeliler için uluslararası yardım konferansı ise yarın başlayacak.Konferansta 1,5 milyar dolarlık yardım toplanması hedefleniyor.

60 ülkenin katılımının beklendiği konferansta İslam İşbirliği Teşkilatı (İİT), Körfez İşbirliği Konseyi, Arap Birliği ve Avrupa Birliği de temsil edilecek.