Stalingrad eski günlerine dönüyor
 
 Nazi Almanya’sı ordularının gerilemeye başladığı ve İkinci Dünya Savaşı’nın kaderinin belirlendiği ünlü savunmanın yapıldığı Rus kenti Volgograd, 1961’e kadar kullandığı "Stalingrad" adını tarihi günlerde yeniden kullanmaya başlayacak. 
 KENTİN KAHRAMANLIĞI HATIRLATILACAK 
 
 Kararın "kentin kahramanlığının hatırlatılması" için alındığı açıklandı.Rusya’nın önemli kentlerinden Volgograd, İkinci Dünya Savaşı ile ilgili önemli tarihi günlerde sembolik olarak "Stalingrad" adını kullanacak. İkinci Dünya Savaşı’nda Nazi Almanya’sı ordularının yenilgisini başlatan süreci tetikleyen ünlü savunmanın gerçekleştiği kentteki uygulama şehir meclisinin kararıyla hayata geçiyor. Buna göre, Alman ordularının püskürtüldüğü tarih olan 2 Şubat, Zafer Bayramı 9 Mayıs, Anma günü 22 Haziran, savaşın bitiş tarihi 2 Eylül, şehrin en yoğun olarak bombalandığı ve çok sayıda insanın hayatını kaybettiği 23 Ağustos ve zafer taarruzunun başladığı 19 Kasım günlerinde kentin adı "Stalingrad" olarak kullanılacak. 
  
 1 MİLYONA YAKIN KİŞİ HAYATINI KAYBETMİŞTİ 
 
 "Stalingrad zaferi"nin 70. yıl dönümünün kutlanacağı 2 Şubat’tan itibaren uygulamaya konulacak kararla kentin adı, Sovyet diktatörü Stalin anısına 1925-1961 arasında kullanılan eski ismine geri dönmüş olacak. Yetkililer kararın, savaş sırasında kentin gösterdiği kahramanlığın hatırlatılması ve savaş gazilerinin yoğun isteği üzerine alındığını kaydetti. Tarihte 1589-1925 yılları arasında "Çariçın" olarak bilinen şehir, Sovyet devrimi sonrasında 1925’te Kuzey Kafkasya Askeri Kurulu Başkanı olan İosif Stalin’in onuruna "Stalingrad" olarak değiştirilmişti. Ancak 1961’de yeni bir kararla, "Stalin kültünden arındırma çalışmaları" doğrultusunda Volga nehri kıyısındaki kentin adı Volgograd olarak belirlenmişti. 17 Temmuz 1942- 2 Şubat 1943 tarihleri arasında meydana gelen Stalingrad savaşında 1 milyona yakın kişi hayatını kaybetmişti.
  