İşçiler grev yapınca çöplüğe döndü
 
 Ekonomik krizin etkisiyle 54 kişiyi işten çıkaran temizlik şirketini protesto eden ve geri adım atılmasını isteyen Barajas havaalanının 1, 2 ve 3. terminallerindeki 270 işçi, altı gündür grev yapıyor. Grev nedeni ile terminallerin içinde hemen hemen her yerde kağıt, plastik şişe, yiyecek artığı ve torbalardan oluşan çöp yığınları görmek mümkün. Hijyen sorunu yüzünden terminal içindeki tuvaletler de kapatıldı. 
 SİYASETÇİLER BİZE UTANÇ VERİYOR 
 Check-in yapmak için havayolu şirketlerinin masasına yanaşan yolcuları da ilk olarak çöpler karşılıyor. Dünyanın en büyük turizm fuarları arasında yer alan FİTUR uluslararası turizm fuarı için Madrid’e gelen turizm sektörü çalışanları da havaalanına iner inmez karşılarında duran çöp yığınlarına şaşkınlıkla bakıyor. Temizlik işçilerine destek veren diğer havaalanı çalışanları ise "Ülke ve şehir için kötü bir imaj olduğunu biliyoruz ama bu pislikten daha çok siyasetçilerimiz bize daha fazla utanç veriyor" ifadelerini kullandılar. Yıllık 50 milyon yolcu kapasitesiyle İspanya’nın en yoğun trafiğine sahip havaalanı olan Barajas’daki temizlik sorununun çözülmesi için sendikalar ile işveren arasında görüşmeler devam ediyor.
  