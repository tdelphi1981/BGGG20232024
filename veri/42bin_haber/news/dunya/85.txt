İngiliz doktorlar, Malala'nın durumundan umutlu
İngiliz doktorlar, Pakistan'da Taliban militanları tarafından başından vurulan ve tedavisi için İngiltere'ye getirilen 14 yaşındaki Malala Yusufzay'ın sağlık durumundan umutlu olduklarını söyledi.
 İngiltere'ye dün getirilen ve Birmingham'daki Kraliçe Elizabeth Devlet Hastanesi'nde tedavisi süren Malala ile ilgili, hastanenin müdürü Dr. David Rosser, "Malala'nın iyileşme şansı olduğunu ve umutlu olduklarını" söyledi. Rosser, Malala'nın hastanedeki ilk gecesini rahat geçirdiğini, estetik ameliyat konusunun görüşüldüğünü ifade ederek, "Şimdiye kadar kaydettiği ilerlemeden mutluyuz" dedi.
          
 Bu arada polis, Malala'nın akrabası olduğunu iddia eden bazı kişilerin dün gece hastaneye geldiğine ve gözaltına alındığına dair haberleri yalanladı. Polis, "Hiç kimse gözaltına alınmadı ve Malala için tehdit oluşturacak bir durum yok" açıklamasında bulundu. Polisin hastanede, Taliban'ın tekrar hedef gösterdiği Malala'nın güvenliğini sağlamak için her türlü önlemi aldığı bildiriliyor.
          
 Pakistan'da bir hafta boyunca tedavi edilen ve kafatasına isabet eden kurşun çıkarılan Malala için İngiliz hükümeti, yardım teklif etmişti. Malala bunun üzerine, kurşun yaralanmalarıyla ilgili özel bir travma merkezi bulunan ve askerlerin de tedavi edildiği Birmingham'daki Kraliçe Elizabeth Devlet Hastanesi'ne getirilmişti.
         
 Pakistan'ın Svat bölgesinde geçen hafta okulundan dönerken vurulan Malala Yusufzay, ülkesinde kız çocuklarının eğitimi için yürüttüğü kampanyalar nedeniyle sembol isim haline gelmişti.
          
 AA