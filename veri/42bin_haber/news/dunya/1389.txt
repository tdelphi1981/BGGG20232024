Rauf Denktaş, New York'ta anıldı
Kuzey Kıbrıs Türk Cumhuriyeti'nin (KKTC) Kurucu Cumhurbaşkanı Rauf Denktaş, Türk Amerikan Dernekleri Federasyonu (TADF) ve New York Kıbrıs Cemiyetinin ortaklaşa düzenlenen bir programla, New York'taki Türkevi'nde anıldı.
 Anma programında, Türkiye'nin BM Daimi Temsilcisi Halit Çevik, KKTC Temsilcisi Büyükelçi Mehmet Dana, TADF Başkanı Ali Çınar ve Cumhurbaşkanı Denktaş’ın yakın arkadaşlarından Dr. Seçkin Derviş ve Prof .Dr Mark Meirowitz birer konuşma yaptı.
 Türkiye’de iken Cumhurbaşkanı Denktaş’ı hasta yatağında ziyaret etme fırsatı bulduğunu ifade eden Büyükelçi Çevik, "Ölüm döşeğinde bile Kıbrıs davasına ne kadar bağlı olduğunu nüktedanlığı ile şakalarla bile bize kanıtlamıştı. Her şakasının altında bile bize çok mesajlar veriyordu. Ölüm gününde de Kıbrıs davasına hizmet etti. Hem Kıbrıs hem de Türkiye’nin önde gelen insanlarını bir araya gelmesine vesile olmuştu.” dedi. Cumhurbaşkanı Denktaş’ın Kıbrıs davasının hem savunucusu hemde önderi olduğunu ifade eden Büyükelçi Çevik “Sayın Denktaş’ın getirdiği ilkeler bundan sonra da Kıbrıs davasında sürdüreceğimiz mücadelenin mihenk taşlarıdır. Kıbrıs sorunu bir gün çözümlenecektir. Denktaş beyin ve Fazıl Küçük'ün getirdiği ilkler çerçevesinde tabii ki çözümlenecektir. Bu vesile ile Denktaş beyi saygıyla anıyoruz.” şeklinde konuştu.
 Eğer bugün KKTC, 1974'ün karanlık yıllarına göre çok daha iyi bir noktadaysa bunda Kurucu Cumhurbaşkanı Denktaş’ın ve Dr. Fazıl Küçük’ün büyük bir katkısı olduğunu belirten KKTC Temsilcisi Dana “Bunda liderlerimizin mücadele arkadaşları ve anavatanımızın büyük bir payı vardır. Cumhurbaşkanımız Denktaş, Kıbrıs müzakerelerinde Türk halkının eşit egemenliğini, siyasi eşitliğini, kendi kendini yönetme hakkını ve Anavatan Türkiye’nin garantisini her zaman ön planta tutmuştur.” şeklinde konuştu. Rahmetli Denktaş ile uzun süren bir arkadaşlık ilişkisi yaşadıklarını anlatan Dr. Seçkin Derviş ise kendisini hiçbir zaman unutmayacaklarını belirtti. TADF Başkanı Ali Çınar ise Cumhurbaşkanı Denktaş'ın çok büyük bir lider olduğunu onu her zaman anacaklarını söyledi.
 Anma programına mesaj gönderen Serdar Denktaş “Hayatını kendi insanın özgülüğüne adayan, onurlu ve kurtuluş mücadelesinin liderliğini yapmış olan, cemaat statüsünden devralıp devlet kurmuştur. Bir halk statüsüne yükselttiği kendi insanının hakkını her ortamda ve her yerde güçlü bir ses olarak savunabilmiş, fikirlerini benimseyenlerin bile saygısını kazanmış bir dava adamını bir lideri anıyoruz. Bu hassasiyeti gösteren herkese ailecek teşekkürlerimizi sunuyoruz.” ifadelerine yer verdi. Rauf Denktaş’ı anlatan video gösterimiyle anma programı sona erdi. 
  