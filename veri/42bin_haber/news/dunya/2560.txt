Onların İslamla ilgisi yok
Mali eski Sağlık Bakanı Oumar İbrahim, ülkenin kuzeyinde sözde din adı altında mücadele eden isyancı grupların İslam ile ilgisinin olmadığını söyledi.
Cihan Haber Ajansı'na (Cihan) konuşan eski Bakan İbrahim, Mali'nin kritik bir süreçten geçtiğine dikkat çekti. Bakan İbrahim, her şeye rağmen gelecekten umutlu olduklarını ifade etti. Ülkenin yaklaşık bir yıldır ülkenin kuzeyinde etkili olan isyancı grupların etkisinde olduğuna işaret eden İbrahim, bu grupların insanlara barış ve huzuru sunan İslam'la aynı kefeye konulamayacağını dile getirdi. İslam'ın hiçbir zaman insanı öldürmeye müsamaha göstermediğini hatırlatan Bakan İbrahim, sözde İslam adına hareket eden bu grupların insanları öldürmekten çekinmediğini ve İslam'ın adını kullanarak asla tasvip edilemeyecek hatalar yaptıklarını aktardı. Mali'nin artık bu gruplardan temizlenmek üzere olduğunu ifade eden İbrahim, isyancıların yaptıklarının perde arkasında İslam'dan ve imandan, uzak çıkara dayalı emeller yattığına dikkat çekti.

İLİŞKİLERİN ÖNEMLİ AYAĞI EĞİTİMDİR

Mali eski Sağlık Bakanı Ömer İbrahim, Mali'de bulunan Türk eğitim kurumları hakkında ise bu müesseselerin iki ülke ilişkilerinin önemli ayağını oluşturduğunu söyledi.
Mali halkının Bamako ve Segou 'da açılan Türk okullarından kıvanç duyduğunu ve bu yatırımları yapanlara şükranlarını sunduğunu dile getirdi. Mali halkının adeta çocuklarını Türk okullarına verme yarışı verdiğine dikkat çeken eski Bakan İbrahim, "Çünkü bu okullarda verilen sadece eğitimden ibaret değil. Çocuklar gelecekte hayata daha iyi tutunmaları adına da önemli ölçüde yetiştiriliyor. " dedi. Türk okullarında okuyan öğrencilerin hem eğitimde hem de sosyal hayatta başarılı olduklarına dikkat çeken İbrahim, tek dileklerinin bu okulların sayısının artması ve verdikleri başarılı eğitimin devam etmesi olduğunu kaydetti.

Türk okullarının Mali'yi uluslararası olimpiyatlarda ve eğitim faaliyetlerinde en iyi şekilde temsil ettiğine de dikkat çeken İbrahim, 2012'de ülke genelindeki okullarda yüzde 12 dolayında seyreden üniversite kazanma oranının Türk okullarında yüzde 85 olarak gerçekleşmesinin büyük bir başarının ifadesi olduğuna vurgu yaptı.

Bakan İbrahim, okulların aynı zamanda iki ülke arasında ekonomik ve kültürel bağları güçlendirdiğini kaydetti.

Dünya kamuoyundan destek beklediklerini ifade eden Bakan İbrahim, bu konuda geleceğe dönük Türkiye'de daha anlamlı destekler olacağı inancında olduğunu belirtti.

İslam dünyasını imajını simgeleyen Türkiye'nin buraya gelerek hem zedelenen İslam'ın imajını düzeltme ve hem de gerekli destekleri sağlama adına daha kapsamlı katkılar sağlayacağından emin olduğunu ifade etti.

TÜRKİYE İLE ÇOK YÖNLÜ İŞBİRLİĞİ OLMALI

Bakan İbrahim işbirliği konusunda büyük bir geçmişi olan Türkiye ile sadece sağlık alanında değil her alanda ciddi işbirliği yapılabileceğini belirterek, eski bir sağlık bakanı olarak, hastane yapımı, ekipman desteği ve elemen eğitimi konusunda öncelikli temas kurulabileceğini dile getirdi.

İbrahim, konuşması devamında, "Kardeşlik beraberliği ve dayanışmayı sağlar. Bu dayanışma da ülkenin gelişmesine çok büyük katkı sağlamaktadır. Bu dayanışmanın en büyük seçeneklerden birisi de eğitimdir. Türkiye bu konuda Horizon (Ufuk) Okulu'nu açmakla büyük destek sağlamakta. Bu desteklerin devamının geleceği inancındayım. Diğer kıtalardan çok Afrika'nın bu tür desteklere ihtiyacı olduğunu düşünüyorum. Çünkü gelecek Afrika'nın olacak." diye konuştu.

Bu arada Bakan İbrahim, Başbakan Recep Tayyip Erdoğan'ın en son Gabon, Nijer ve Senagal'i kapsayan Afrika ziyareti sırasında Mali'ye uğramamasını ise çok kıskandıklarını dile getirdi.