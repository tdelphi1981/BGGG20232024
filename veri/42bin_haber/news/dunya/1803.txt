'Berlusconi seçilirse felaket olur'
İtalya Başbakanı Mario Monti, eski Başbakan Silvio Berlusconi'ye yüklenerek, onun yeniden seçilmesi durumunda İtalya için felaket olacağını ifade etti.
Monti, ekonomik kalkınma politikasının sürdürülmesi halinde İtalya'nın içinde bulunduğu durumdan çıkabileceğini belirterek merkez sol partilerinden Demokrat Parti ile Çevreci Sol Özgürlük Partisi'nin oluşturacağı koalisyon hükümetinin yürüteceği politikalarla iyi gidişe katkı sağlayacağını düşünmediğini kaydetti.

İtalya'da 24-25 Şubat'ta yapılacak olan genel seçimlere doğru yaklaşılırken siyasilerden çarpıcı açıklamalar gelmeye devam ediyor. Silvio Berlusconi'nin yeniden seçilme çabaları için birçok kanalda Başbakan Mario Monti'ye yüklendiği şu günlerde dün Radio Due'de bir programa katılan Başbakan Monti de Berlusconi'ye cevap niteliğinde açıklamalarda bulundu. Monti, İtalya'yı krize sürükleyenin eski başbakan Silvio Berlusconi olduğunu ve yeniden seçilmesi durumunda bu kez ülkeyi felakete sürükleyeceğini belirtti. Berlusconi döneminde İtalya'nın uluslararası arenadaki itibarının bir şehir seviyesine düştüğüne değinen Monti, "Sözü kaale alınmayan bir ülke konumundaydık." dedi.

Seçim sonrasında kurulacak muhtemel koalisyon hükümetleri hakkında da yorum yapan Monti, merkez sol partilerinden Demokrat Parti ile Çevreci Sol Özgürlük Partisi'nin oluşturacağı koalisyon hükümetinin yürüteceği politikalarla iyi gidişe katkı sağlayacağını düşünmediğini belirtti. Monti, oluşturulan ittifakların radikal politikalar uygulama konusunda başarılı olacaklarına inanmadığını kaydederek kendi döneminde uygulamaya konan köklü reformların devamını sağlayamayacaklarını savundu.

Berlusconi'nin "komünist tehdit" olarak nitelendirdiği Demokrat Parti için aynı düşünceyi paylaşmadığını ifade eden Monti, komünist bir geçmişe sahip olan Demokrat Parti'nin bu izleri silmeye çalıştığını ancak ittifak halinde oldukları Çevreci Sol Özgürlük Partisi'nin İtalya'nın ihtiyacı olan yenilikçi politikalara uzak durduğunu kaydetti.

Genelde Liberaller ve Cumhuriyetçilere oy verdiğini açıklayan Monti, eski başbakan Romano Prodi'ye de sempati duyduğunu ve onunla Brüksel'de çok iyi çalıştığını dile getirerek, "Buna rağmen her zaman gerek yayınlarımda gerek makalelerimde düşüncelerimi açıkça ifade etmekten geri durmadım." dedi.