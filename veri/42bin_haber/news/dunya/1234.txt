Tüm çabalara rağmen sigara satışı artıyor
Belçika’da tüm çabalara rağmen sigara satışlarındaki artışa engel olunamıyor.
 Geçtiğimiz yıl 11 milyar adet sigaranın satıldığı ülkede uzmanlar hükümetten tütün mamullerine ekstra zam yapmasını talep ediyor.
 Federal Finans Kurumu'nun (FOD) resmi verilerine göre Belçika’da 2012 yılında 11,2 milyar adet sigara satıldı. 2011 yılında 10 milyar adet olan sigara satışının önüne yasal düzenlemelere rağmen geçilemiyor. Restoran ve kafelerin yanı sıra kapalı mekanlarda sigara içmenin yasak olduğu 11 milyon nüfuslu Belçika’da bir yıl içinde 11 milyar adet sigara satılmış olmasını ‘vahim’ olarak değerlendiren uzmanlar, bu durumu hükümetin tütün ürünlerine karşı mücadele politikasının başarısızlıkla sonuçlanmasının bir göstergesi olduğunu savunuyor.
 Kanserle Mücadele Derneği, Belçika’da sigara fiyatların birçok Avrupa ülkesinden çok daha ucuz olduğuna dikkat çekerek, ‘‘Biz, hükümetten sigara fiyatlarına enflasyon oranı ve yasal verginin yanı sıra ayrıca yüzde 5'lik zam yapılmasını talep ediyoruz. Birçok Hollandalı, Fransız ya da İngiliz burada daha ucuz olduğu için sigaralarını temin etmek için Belçika’ya geliyor.’’ değerlendirmesinde bulundu. Belçika’da ortalama bir paket sigara 5 Euro civarında seyrederken, Belçika’daki sigara fiyatları birçok Avrupa ülkesine nazaran daha pahalı iken komşu ülkelere kıyasla daha düşük seviyelerde bulunuyor. Hükümet, geçtiğimiz Kasım ayında sigara fiyatlarına ortalama 20 cent’lik ekstra zam yapmıştı.  
  