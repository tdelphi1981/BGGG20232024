'Rambo' köşeye sıkıştı
ABD'de 3 kişiyi öldüren ve işten atılmasına neden olan 13 kişi ve onların ailesini öldüreceğini açıklayan eski polis memuru Christopher Jordan Dorner, California eyaletindeki bir evde kıstırıldı. 2 kişiyi rehin aldığı belirtilen Dorner ile polis arasında çatışma yaşanıyor.
ABD'de düşmanlarından Hollywood filmi "Rambo" tarzı "intikam" almak amacıyla harekete geçen eski polis memuru Christopher Jordan Dorner'ın yakalanması için için başlatılan operasyon 6 gündür devam ediyor.

Gelen son bilgilere göre eski polis, California eyaletindeki 'Big Bear' kayak merkezinde köşeye sıkıştırıldı.

Bölgedeki bir evde saklanan ve 2 kişiyi rehin aldığı belirtilen Dorner ile polis arasında çatışma yaşandığı kaydedildi.

Biri polis memuru 3 kişiyi öldüren Dorner, insansız hava araçlarının da kullanıldığı geniş çaplı bir operasyonla aranıyordu.

ÖLÜM LİSTESİ 
Eski Los Angeles Polis Departmanı (LAPD) memuru ve eski asker olan 33 yaşındaki Dorner, 2008'de işinden kovulmasına neden olan kişileri öldüreceğini açıklamıştı. Hedefindeki 13 kişinin ismini açıklayan Dorner, söz konusu kişilerin ailelerini de öldüreceğini ilan etmişti.