Chavez'den iyi haber
Venezuela'nın Küba'da kanser tedavisi gören Devlet Başkanı Hugo Chavez'in sağlık durumunun düzelmeye devam ettiği, Chavez'in çevresindekilerle şakalaşmaya başladığı bildirildi.
Dışişleri Bakanı Elias Jaua, Chavez'i Küba'daki hastane odasında ziyaret ettikten sonra sosyal paylaşım sitesi Twitter'dan yaptığı açıklamada, devlet başkanı ile şakalaştıklarını ve gülüştüklerini belirtti.

Jaua, dördüncü kez ameliyat masasına yattığı 11 Aralık'tan bu yana halk karşısına çıkmayan ve medyada yer almayan Chavez'in, gösterdikleri sadakat için halka ve orduya teşekkür ettiğini söyledi.

Dışişleri Bakanı Jaua, Chavez'in önümüzdeki haftalarda Şili'de yapılacak bir zirveye katılmak için de plan yaptığını belirtti.

Devlet Başkanı Yardımcısı Nicolas Maduro da Chavez'in ameliyat sonrası dönemi atlattığını, tedavisinde yeni bir aşamanın başladığını açıkladı.

Chavez'in sağlık durumunun stabile olduğunu belirten Maduro, devlet başkanının ülkeye ne zaman döneceğine doktorlarının karar vereceğini belirtti.

İlk kez Haziran 2011'de kanser teşhisi konulan Chavez, 3 kez ameliyat olmuş, kanserin nüksetmesi üzerine 11 Aralık'ta dördüncü kez ameliyat masasına yatmıştı.

Ekim ayındaki seçimde üçüncü kez Devlet Başkanı seçilen 58 yaşındaki Chavez, 10 Ocak'taki yemin törenine katılamamıştı.