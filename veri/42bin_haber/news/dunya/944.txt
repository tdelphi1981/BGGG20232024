ABD, yine fırtınaya teslim
ABD'nin özellikle Güney ve Kuzeydoğu eyaletlerinde etkili olan kar fırtınası, hortum, şiddetli yağış ve rüzgar hayatı olumsuz etkiledi. Noel kutlamalarını bir çok eyalette, alışılagelmişin tersine kar yağışı olmadan yaşayan ABD'nin Güney'de Alabama, Teksas, Arkansas, Oklahoma, Mississippi ve Louisiana eyaletlerinde bastıran kar yağışı ve fırtına hava ve kara ulaşımına engel oldu.

Noel için yola çıkanların dönüşlerini zorlaştıran hava koşulları, ilk belirlemelere göre, 7 kişinin ölümüne yol açtı. Ülkede, 1000'e yakın uçak seferi iptal edilirken, 5000'i aşkın uçak seferi de gecikmeli olarak gerçekleştirilebildi.

Güney eyaletlerinde başlayan daha sonra Güneydoğu, ve Kuzeydoğu bölgelerini de etkileyen olumsuz hava koşulları, New York'ta da kar yağışı, şiddetli rüzgar ve yağmur olarak hissedildi.

Bölgeden bölgeye şiddetli kar yada yağmur yağışı, fırtına ya da hortum olarak hissedilen olumsuz hava koşullarının bugün New York ve çevresinde daha da etkili olması öngörülüyor.