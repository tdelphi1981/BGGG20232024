İtalya Alpleri'nde trajik kaza!
İtalya Alpleri'nin önemli kayak merkezlerinden biri olan Trentino-Alto Adige bölgesi, trajik bir kazaya sahne oldu. Kar motoru uçuruma yuvarlanan 6 Rus turist, yaşamını yitirdi.(DHA) -- İtalyan basınına yansıyan bilgilere göre, arkasında kızak takılı olan ve 8 Rus uyruklu turisti taşıyan bir kar motosikleti, Cermis mevkiindeki kayak pistinden çıkarak, 100 metre kadar uçuruma yuvarlandı. 

Deniz seviyesinden yaklaşık 2000 metre yükseklikte, yerel saatle 22.00 sıralarında meydana geldiği açıklanan kazanın ardından, 2'si kadın 6 kişinin olay yerinde yaşamını yitirdiği belirtildi. 

Hayatını kaybedenlerin 2'sinin yaşının küçük olduğu, kazadan yaralı kurtulan 2 turistin ise durumlarının ağır olduğu bildirildi. 

Yaralılar, askeri helikopterlerle çevre hastanelere kaldırıldı. Söz konusu turistlerin, kiraladıkları kar motoruyla, akşam yemeğinin ardından otellerine dönmek üzere yola çıktıkları gelen bilgiler arasında. 

Bölgedeki ilk trajedi değil 

Kazanın yaşandığı “Olimpia 2" adlı kayak pistinin, aydınlatılmadığı için akşam saatlerinde kullanılmasının sakıncalı bulunduğu ve bu nedenle de “kara pist" olarak adlandırıldığı belirtildi. 

Trentino-Alto Adige Özerk Bölgesi Başkanı Alberto Pacher, yaşanan bu trajedi karşısında şok olduklarını dile getirdi. Cermis pistlerinde pazar günü “Tour de Ski" adlı kayak yarışlarının finali gerçekleştirilecek. 

Öte yandan, aynı bölgede 2 Şubat 1998 tarihinde yaşanan başka bir kazada da, ABD'ye ait askeri bir uçak teleferiğe çarpınca, 19 kişi hayatını kaybetmişti. Bu kaza tarihe, “Cermis faciası" olarak geçmişti. 

Trentino-Alto Adige, 1976 yılında daha çok kaybın yaşandığı bir teleferik faciasına da sahne olmuştu. Kabloları kopup, dağda yuvarlanmaya başlayan teleferikte bulunan 42 kişi yaşamından olmuştu.