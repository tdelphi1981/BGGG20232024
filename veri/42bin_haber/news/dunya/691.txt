Suriye'nin kimyasal silahlarıyla ilgili sert uyarı
ABD Savunma Bakanı Leon Panetta, ellerinde Suriye hükümetinin isyancı güçlere karşı kimyasal silah kullanmayı düşündüğüne dair delil bulunduğunu söyledi ve Esad rejimini sert bir dille uyardı.(Metin Güneş / CNN TÜRK / Londra) -- Panetta, muhalifler Şam yakınlarına doğru ilerleme kaydettikçe hükümet güçlerinin kimyasal silah kullanmaya başvurmasından endişe ettiğini söyledi.

Savunma bakanı Suriye yönetiminin böyle bir hazırlıkta olduğuna dair ellerinde istihbarat bulunduğunu kaydetti.

Panetta bu uyarıyı yaparken, ABD Dışişleri Bakanı Hillary Clinton da İrlanda'nın başkenti Dublin'de Rusya meslekdaşı Sergei Lavrov ile Suriye konusunu görüşmek üzere bir araya geldi.

İki dışişleri bakanı arasında yapılan bu toplantının BM'nin Suriye barış sürecini yeniden canlandırması bekleniyor.

Clinton ve Lavrov'un Dublin'de uluslararası güvenlik konferansı sırasında gerçekleştirilen görüşmelerine BM'nin Suriye elçisi Lakhdar Brahmi de katıldı.

Görüşme sonrasında Rusya'nın Esad ile ilgili duruşunu değiştireceğine dair herhangi bir belirti yoktu.

Kremlin, Suriye'de isyanın başladığı 20 ay öncesinden bu yana Esad rejimini güçlü bir şekilde destekledi.

Ancak bazı batılı diplomatlar son günlerde Moskova'nın duruşunda az da olsa bir değişiklik olduğunu fark ettiler.

Önde gelen bir Rus milletvekili Suriye hükümetini eleştiren açıklamalarda bulundu.

Interfax haber ajansına göre Putin'in parlementonun alt kanadı Duma'daki parti grubunun lideri olan Vladimir Vasilyev, "Biz Suriye'deki hükümetin işlevini yerine getirmesi görüşünü paylaştık ve paylaşmaya da devam ediyoruz. Ancak zaman durumun değiştiğini, risklerin yönetimin gücünü aştığını gösteriyor" şeklinde konuştu.