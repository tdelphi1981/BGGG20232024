"Maliki ile tartıştığı için fenalaştı"
"Almanya'da tedavisi süren Irak Cumhurbaşkanı Celal Talabani'nin hastanelik olmasına, Başbakan Maliki ile tartışması neden oldu." İddia, Irak'ta yaptığı özel haberlerle bilinen "Avestakurd" isimli internet sitesine ait. İnternet sitesinde yer alan habere göre, tartışma, Talabani'nin Başdanışmanı Fekri Kerim'in, Talabani ve Maliki'nin görüşmesinde konuştuklarının ayrıntısını gazetesinde yayımlaması ile başladı. 

Maliki, Talabani'den haberi tekzip etmesini istedi, Talabani reddedince tartışma iyice büyüdü ve Talabani fenalık geçirerek hastaneye kaldırıldı.

Başdanışman Kerim'in kendisine ait Al-Mada gazetesinde Maliki'nin Talabani'yle bir görüşmesinde Sünnilere hakaret ettiğini yazmış, gazetede Maliki'nin Musul için, "Hepsi işbirlikçidir. Onları da alın Kürdistan bölgesine bağlayın" ifadeleri yer almıştı.

Öte yandan, Irak Kürt Bölgesel Yönetimi (IKBY) ile Başbakan Nuri el-Maliki arasındaki gerginliğin sonlandırılması için taraflar arasındaki görüşmeler sürüyor. IKBY'den bugün Bağdat'a gönderilen heyetin, son zamanlarda "tartışmalı bölgeler"de yaşanan askeri gerilimi ele alacağı ve Maliki'ye bağlı Dicle Harekat Komutanlığı'nın lağv edilmesini isteyeceği açıklandı.

Irak Cumhurbaşkanı ve Kürdistan Yurtseverler Birliği lideri Celal Talabani'nin sağlık sorunları nedeniyle IKBY ile Maliki yönetimi arasında kesintiye uğrayan görüşmelerin yeniden başladığı bildirildi. 

IKBY Peşmerge Bakanlığı Basın Sözcüsü Halgurd Hikmet Mala Ali, bu sabah yeni bir heyetin Bağdat'a gittiğini açıkladı. AA muhabirine açıklamada bulunan Halgurd Ali, heyetin Bağdat hükümetinin isteği üzerine gönderildiğini, askeri konuların ele alınacağı görüşmelere Peşmerge Bakanlığı adına Cafer Şeyh Mustafa ve İçişleri Bakanlığı adına da Kerim Sincari'nin katıldığını aktardı. 

Irak'ta "tartışmalı bölgeler" olarak adlandırılan Kerkük ile Selahaddin ve Diyala vilayetlerinin bazı ilçelerinde görev yapmaya başlayan Başbakan Maliki'ye bağlı Dicle Harekat Komutanlığı'nın lağv edilmesinin Kürt yönetimi için bir önkoşul olduğunu vurgulayan Halgurd Ali, "Bu isteğimizden vazgeçmiş değiliz" dedi.

IKBY ile Başbakan Maliki arasında, son yıllarda yönetimin merkezileşmesi, enerji kaynaklarının işletilmesi, "tartışmalı bölgeler" ve Kürt güvenlik güçlerinin görev ve yetki alanı gibi konularda sorunlar yaşanıyor. Geçtiğimiz ay, Dicle Harekat Komutanlığı'nın Kerkük ve diğer "tartışmalı bölgeler"de yığınak yapmaya başlaması üzerine taraflar arasında askeri gerilim tırmanmıştı. 

Cumhurbaşkanı Talabani ve Irak Meclis Başkanı Usame en-Nuceyfi'nin girişimleriyle uzlaşma görüşmeleri başlamış ancak sonuç alınamamıştı.