İşte 7 gün süren savaşın bilançosu
İsrail ile Gazze arasındaki saldırılar dün akşam 21.00'de ilan edilen ateşkesle sona erdi. İşte 7 gün süren saldırıların ağır bilançosu 
 İsrail’in 14 Kasım’da Hamas’ın askeri kanadı İzzeddin El-Kassam Tugayları Komutanı Ahmet el-Caberi’ye düzenlediği suikastla başlattığı Gazze’ye yönelik hava, kara ve deniz saldırıları 21 Kasım’da ateşkesin ilan edilmesiyle sona erdirildi.  
 ATEŞKESİN ŞARTLARI
  
 Türkiye’nin çabalarıyla İsrail ile Filistinli gruplar arasında sağlanan ateşkesin şartları şu maddelerden oluşuyor: 
 -İsrail, Hamas yönetimindeki Gazze Şeridi’ne yönelik havadan ve karadan yürüttüğü saldırıları durduracak. 
 -Filistinli gruplar, İsrail’e yönelik roket atışlarını sona erdirecek. 
 -İsrail kontrolünde bulunan Gazze sınırı, 24 saat sonra insan ve mal geçişine açılacak. 
 -Talep edilmesi halinde anlaşmaya yeni maddeler eklenebilecek. 
 Anlaşmayı yürütme mekanizması: 
  
 -Tarafların anlaşmaya bağlılığı, Mısır’ın güvencesinde bulunacak. 
 -Taraflar anlaşma maddelerine bağlı kalacak, anlaşmazlık halinde Mısır’a başvurulacak. 
 GAZZE'DE ATEŞKES BAYRAMI
  
 Filistinlilerin "zafer" olarak nitelendirdiği ateşkesin sağlanması, Gazze’de sevinçle karşılandı. Gazze’deki kutlamalarda havai fişekler atıldı, sokağa dökülen halk ellerinde Filistin bayrağı taşıdı. İsrail’le Filistinli gruplar arasındaki ateşkes sonrası Gazze’deki Filistin Hükümeti bugünü, resmi bayram kabul ederek, resmi tatil ilan etti. 
 42 ÇOCUK HAYATINI KAYBETTİ
  
 İsrail’in 14 Kasım’da başlattığı Gazze saldırılarında toplam 161 Filistinli hayatını kaybederken bin 222’si yaralandı. Filistin Sağlık Bakanlığı, İsrail’in 8 gün boyunca süren Gazze saldırılarının bilançosunu 161 ölü, bin 222 yaralı olarak açıkladı. 
 Sağlık Bakanlığı Sözcüsü Eşref el-Kudra, bakanlıkta resmi olarak 138’i erkek, 23’ü kadın olmak üzere 161 ölü, 869’u erkek, 353’ü kadın olmak üzere bin 222 yaralının kayıtlı olduğunu bildirdi. Kudra, İsrail’in saldırılarında ölenlerin arasında 42 çocuk, 18 yaşlı, 2 gazeteci, 2 sağlık görevlisi ve sivil savunmadan 1 kişinin bulunduğunu belirtti.  
 İsrail 2 bin 100 bomba kullandı 
  
 İsrail, Bulut Sütunu adını verdiği operasyonlarda yaklaşık 2 bin 100 füze kullanarak bin 500 kadar saldırı düzenlediğini duyurdu. Filistin güvenlik kaynakları ise İsrail’in bin 700’den fazla saldırı gerçekleştirdiğini iddia etti. 
 Hamas’ın askeri kanadı İzzeddin Kassam Tugayları, İsrail ordusunun "Bulut Sütunu"na karşı, "Siccil Taşı" adını verdikleri misilleme kapsamında, İsrail’e çok sayıda füzeyle cevap verdi. 
 AA