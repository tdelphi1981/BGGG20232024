6 yıllık ayrılık sona eriyor
Fetih ve Hamas, 2011 Mayısta yapılan uzlaşmanın 30 Ocak tarihinde uygulamaya konulması için atılacak adımlar konusunda anlaştı. 2007de yaşanan çatışmalardan sonra Gazzede Hamas, Ramallahta ise Fetih Hareketi tam kontrolü sağlamıştı.

MISIR’IN başkenti Kahire’de bir araya gelen Fetih ve Hamas temsilcileri, 2011 Mayıs ayında yapılan uzlaşmanın uygulamaya konulması için atılacak adımlar konusunda anlaştı. Fetih heyetinin başkanlığını yapan Azzam el-Ahmed, uygulama takviminin 30 Ocak olarak belirlendiğini söyledi.  Azzam el-Ahmed, anlaşmanın, 30 Ocak’a kadar Merkez Seçim Komitesi’nin Batı Şeria, Gazze ve ülke dışındaki seçim hazırlıklarına, Genel Özgürlükler Komitesi’nin de uzlaşı hükümetinin kurulması için görüşmelere yeniden başlamasını öngördüğünü ifade etti.  
FKÖ toplantısı 9 Şubat’ta 
Ahmed, 9 Şubat’ta Filistin Kurtuluş Örgütü’nün (FKÖ) etkinleştirilmesi için Kahire’de toplantı düzenleneceğini belirtti. Hamas Hareketi Siyasi Büro Üyesi İzzet er-Raşak ise anlaşmaların uygulanma süreçlerini denetlemek amacıyla Mısır’ın başkanlığında Hamas ve Fetih hareketlerinin üye olduğu bir yüksek komite oluşturulması üzerinde uzlaşmaya varıldığını söyledi.  
Geçiş hükümetine Abbas 
Filistin Devlet Başkanı Mahmud Abbas ile Hamas’ın Siyasi Büro Şefi Halid Meşal, geçen hafta Mısır’ın arabuluculuğunda, ‘’milli mutabakat hükümeti’’ kurulması için görüşmelere başlamış ve 2011 Mayıs’ta Kahire’de alınan kararların uygulanması üzerinde mutabakata varmıştı. Hamas ve Fetih temsilcileri, Abbas başkanlığında bağımsız isimlerden oluşan geçiş hükümeti kurulmasında anlaşmıştı. 
İki hükümet kurulmuştu 
Hamas ve Fetih arasında 2007’de yaşanan çatışmalardan sonra Gazze’de Hamas, Ramallah’ta ise Fetih hareketi kontrolü sağlamış, Filistin’de iki ayrı hükümet kurulmuştu. İsrail’in Gazze’ye düzenlediği son saldırıların ardından iki taraftan da Filistin’deki bölünmüşlüğe son verilmesi yönünde çağrılar gelmişti.