Netanyahu: "Sorun İran'da..."
İsrail Başbakanı Binyamin Netanyahu Ortadoğu'da asıl sorunun, İsrail'in Kudüs'te yaptığı inşaatlar değil, İran'ın nükleer silah edinme çabası olduğunu iddia etti. İsrail genel seçimleri öncesi son kez yaptığı bakanlar kurulu toplantısında konuşan Başbakan Netanyahu, bakanlar kurulu üyelerine, kendisini ziyarete gelen bir grup Amerikalı Cumhuriyetçi ve Demokrat senatörle yaptığı görüşme hakkında bilgi verdi.

Netanyahu, kabine üyelerine yaptığı konuşmada, "Amerikalı heyete, Kudüs'te yerleşim birimleri inşaa edilmesinin Ortadoğu'da bir sorun olmadığını, asıl sorunun İran'ın nükleer silah edinme, Suriye'nin kimyasal silah edinme ve aşırı İslamcıların Afrika ve tüm bölgeye yayılma tehdidi teşebbüsü olduğunu ilettim" dedi. 

"Tarihin İran'ın nükleer silah edinmesine izin verenleri affetmeyeceğini" ileri süren İsrail Başbakanı Binyamin Netanyahu, bu meselenin sadece İsrail'in değil Amerika'nın da sorunu olduğunu" sözlerine ekledi.