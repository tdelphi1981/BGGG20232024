Mısırlı hafızlardan tam not
Mısırlı 'kurra' hafızlar, Başbakan Recep Tayyip Erdoğan'ın Kur'an-ı Kerim okuyuşuna tam not verdi.
 Mısır'ın ünlü 'kurra' hafızlarından Dr. Feracallah eş-Şazeli, AA muhabirine yaptığı açıklamada, Erdoğan'ın Youtube'da yayınlanan Fatiha, İnfitar ve Mülk Suresi tilavetini değerlendirerek, ''Erdoğan'ın tilavetini dinledim. 30'uncu cüzdeki İnfitar suresinin beşinci ayetinden surenin sonuna kadar 'tecvid' hükümlerine uygun yüksek bir eda ve harflerin 'mahreç'lerinin hakkını vererek okumuş. Dinleyenin gönlünü fetheden musiki makamlarıyla eda edilmiş bu okuyuşun Kur'an tilavet siteleri ve başka yarlerde yayınlanmasında da hiçbir beis yoktur'' dedi.
 Erdoğan'ın kendi sesinden Mülk suresini dinlerken duyduğu mutluluğu dile getiren Mısır Radyo ve Televizyonu 'kurra'sı Şazeli, Erdoğan'ın ''29'uncu cüzdeki surenin 9'uncu ayetine kadar önce Beyati sonra Acem makamlarında okuduğunu, daha sonra yeniden Beyati makamına geçiş yaptığını'' kaydetti.
  Erdoğan'ın Kur'an tilavetini değerlendiren Mısır Radyosu 'kurra'sı hafız Şeyh Dıya en-Nazır ise ''Türk kıraati göz önüne alındığında, Erdoğan'ın okuyuşunda harflerin 'mahreç'lerinin itidal üzere olduğunu ve tilaveti düzgün bulduğunu'' söyledi.
 ''Erdoğan'ın Mülk Suresi'ni okurken bir ayette 'vakıf/durak' bulunmayan bir yerde durduğunu, bunun da nefes yetmemesi zaruretinden kaynaklanan bir zorunlu 'vakıf' olarak değerlendirilebileceğini'' belirten Nazır, ''Kur'an-ı Kerim Mekke'de indi, Kahire'de okundu, İstanbul'da yazıldı'' özdeyişini hatırlattı. 'Kurra' hafızlar arasında yaygın olan bu söz Mısırlı hafızların Kur'an-ı Kerim'i en güzel 'tilavet' edenler, İstanbullu hattatların ise Kur'an-ı Kerim'i hüsnühatla en güzel yazanlar olduğunu ifade ediyor.
 'Kurra' Kur'an-ı Kerim'i geçerli kabul edilen 10 farklı okuyuş tarzına göre okuyan ve okutan hafızlara verilen bir paye. 'Tecvid' ise Kur'an-ı Kerim'i güzel okuma ilmi olarak tanımlanıyor.
  