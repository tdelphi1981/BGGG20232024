ABD Ay’ı atom bombasıyla havaya uçuracakmış
ABD’nin 1950’li yıllarda yaşanan soğuk savaş döneminde Ay’ı atom bombasıyla havaya uçurarak Rusya’ya gövde gösterisi yapmayı planladığı ortaya çıktı. 
Ünlü astronom Carl Sagan’ın da böyle bir patlamanın yaratacağı toz ve gaz etkisini anlamak için aynı yıllarda araştırma yaptığı belirlendi. Korkunç gerçek, o tarihte projenin başında bulunan silah geliştirme uzmanı Leonard Reiffel yıllar sonra basına yaptığı itirafla ortaya çıktı. 
Daily Mail’in haberine göre, 50’li yıllarda ABD Silah Geliştirme Dairesi’nin başında bulunan Leonard Reiffel’in başını çektiği proje çerçevesinde, soğuk savaşın en yoğun günlerinin yaşandığı 1950’li yılların sonunda Rusya’nın uzaya gönderdiği Sputnik aracına karşı bir gövde gösterisi yapmanın caydırıcı olacağını düşünen ABD, Ay’a atom başlığı taşıyan bir füze göndermeyi tasarladı.Proje kapsamında füzenin 1959 yılında fırlatılması kararlaştırıldı. 
Buna göre Amerikalı uzmanlar Ay’ı önce hidrojen bombalı başlık taşıyan bir füzeyle vurmayı düşündü. Ancak hidrojen bombasının atom bombasına göre daha ağır olması nedeniyle atom başlığında karar kılındı. 
Ancak Amerikalı askeri yetkililer, projenin başarısız olması halinde füzenin Dünya’ya düşerek büyük zarar verebileceği ve Ay yüzeyinde kalıcı radyoaktif etki yaparabileceği gerekçesiyle bu plandan vazgeçti. 
Bugün 85 yaşında olan bilim adamı Leonard Reiffel, 1996 yılında ölen ve o tarihte genç bir astronom olan ünlü bilim adamı Carl Sagan’ın da proje çerçevesinde atom bombasının Ay’daki patlamayla yaratacağı toz ve gaz etkisi üzerinde araştırma yaptığını bildirdi.