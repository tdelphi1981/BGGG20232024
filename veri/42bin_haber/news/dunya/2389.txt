BBC: PKK-MİT görüşmeleri Erbil'e mi taşınıyor?
MİT ile PKK arasındaki görüşmelerin yeni adresinin Oslo yerine Erbil olacağı yönündeki iddialar, İngiliz yayın kuruluşu BBC’yi harekete geçirdi.
 “PKK-MİT görüşmeleri Erbil'e mi taşınıyor?” sorusunun yanıtını Erbil’de arayan BBC’ye konuşan Bölgesel Kürt Yönetimi Hükümet Sözcüsü Safin Dizai “Gerekirse kesinlikle rolümüzü oynamaya çalışacağız" dedi. 
 
 BBC, Kuzey Irak Bölgesel Yönetimi'nin başkenti Erbil’i, “Son yıllarda Türkiye için git gide önem kazanan bir adres” olarak nitelerken “Erbil'in dört yanında hemen hemen her sektörde Türk şirketleri göze çarpıyor” dedi.
 ERBİL’İN EN ÖNEMLİ GÜNDEM MADDELERİ ARASINDA
 Ama Erbil’in adının bugünlerde Türkiye kamuoyunda sadece ekonomik değil, iç siyasal gelişmelerle ilgili de sıkça telaffuz edildiğini kaydeden BBC, Başbakan Erdoğan’ın, "siyasi muhataplarımız yerli de olur, uluslararası da olur ve uluslararası camiada da Erbil'deki siyasi muhataplardan istifade edeceksek onlarla da bu işi görüşürüz” sözlerine vurgu yaptıktan sonra Erbil'in siyasi ortamında söz konusu görüşmelerin en önemli gündem maddeleri arasında bulunduğu da kaydedildi.
 DİZAİ: GEREKİRSE ROL OYNAMAYA ÇALIŞACAĞIZ
 BBC’nin Kürt Bölgesel Yönetiminin Başkanlık binasında görüştüğü Hükümet Sözcüsü Safin Dizai de, Türkiye'de barış sürecini sonuna kadar desteklediklerini vurgularken, “Bu sorunun Türkiye'nin çözmesi gereken bir iç sorunu olduğunu, başka ülkelerin içişlerine müdahale etme politikalarının bulunmadığını” ifade etti ve “Türkiye'deki Kürtler'le akraba olduklarını, bu yüzden Kürt sorununun barış ve diyalog yoluyla çözülmesi gerektiğine” dikkat çekti. Dizai, "Eğer bu sorunun çözümüne katkıda bulunmak için herhangi bir destek veya bir rol oynamamız gerekirse kesinlikle rolümüzü oynamaya çalışacağız" diye konuştu.
 Hükümet sözcüsü, Kuzey Irak Bölgesel Kürt Yönetimi'ndeki siyasi liderliğin, hükümetin, devlet başkanlığının, parlamentonun ve tüm siyasi partilerin bu süreçte pozitif rol oynayabileceğinin altını da çizdi.
 KDP: KIRMIZI ÇİZGİLERİMİZ YOK
 İktidardaki Kürdistan Demokratik Partisi'nin (KDP) Dış İlişkiler Sorumlusu Hemin Hawrami de, BBC ile görüşmesinde "Kolaylaştırma, teşvik etme ve fikir verme konusunda kırmızı çizgilerimiz yok. İki taraftan hangisi olduğu önemli değil, bizden nerede olmamızı isterlerse biz orada oluruz" dedi.
 BBC, Dizai ve Hawrami'nin bu açıklamalarını, Erbil'in son görüşme sürecinde önemli rol oynayabileceğinin işareti olarak yorumladı.