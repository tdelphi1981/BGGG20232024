ABD Mali'ye asker taşımaya başladı
ABD'nin Mali'ye asker ve askeri malzeme sevkıyatı için Fransa'ya destek vermeye başladığı bildirildi.
Savunma Bakanlığı (Pentagon) Sözcüsü George Little, C-17 tipi beş uçak ile Mali'ye 80'den fazla asker ve 124 ton askeri malzeme sevk edildiğini açıkladı.

Bu arada Fransız ve Malili askerler, yaklaşık 4 aydır isyancıların elinde bulunan Douentza kentinin kontrolünü ele geçirdi.

Görgü tanıkları, kentte akşam 8'den sabah 8'e sokağa çıkma yasağı ilan edildiğini, herhangi bir çatışma yaşanmadığını söyledi.

İsyancıların, Fransa'nın hava saldırısı düzenlediği Diabaly kentini de terk ettiği belirtildi.

Douentza ve Diabaly kentlerinin ele geçirilmesi, 11 Ocak'ta başlayan Fransa müdahalesinin başarısı olarak değerlendiriliyor.

Birleşmiş Milletler Genel Sekreteri Ban Ki-mun, Fransa'nın Mali'nin çağrısına cevap vererek bölgeye asker göndermesinden büyük memnuniyet duyduğunu açıkladı.

AB'nin Uluslararası İşbirliği ve İnsani Yardım Komiseri Kristalina Georgieva de Mali'ye mail destek konusunu görüşmek üzere başkent Bamako'ya geldi.

Afrika Birliği, Batı Afrika Ülkeleri Ekonomik Topluluğu (ECOWAS) ve Birleşmiş Milletler, önümüzdeki günlerde Mali'deki gelişmeleri değerlendirmek için Brüksel'de bir konferans düzenleyecek. 29 Ocak'ta ise Etiyopya'nın başkenti Addib Ababa'da bağışçılar toplantısı yapılacak.