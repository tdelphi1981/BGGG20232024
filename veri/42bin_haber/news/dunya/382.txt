'KKTC'yi blöf olsun diye kurmadık'
KKTC Cumhurbaşkanı Derviş Eroğlu, KKTC'nin "ortadan kalksın, blöf olsun, tarihe bir şaka yapılsın" diye değil; yaşasın, yücelsin ve sonsuza kadar Kıbrıs Türk halkının özgürlük, egemenlik hakkının simgesi olsun diye ilan edildiğini söyledi.
 Eroğlu, KKTC'nin ilanının Kıbrıs Türk tarihinin en doğru, en yararlı kararlarının başında geldiğini ifade etti."Biz barışçıyız! Ada'da var olan gerçeklere dayalı anlaşmadan yanayız. KKTC'nin ilanında da, Kıbrıs Türk Federe Devleti'nin ilanında olduğu gibi, Rum komşularımızla bir anlaşmaya kapılar açık tutulmuştu." dedi.
 Eroğlu, KKTC devletinin Kıbrıs Türk halkının hak ve kimliğinin toplam ifadesi olduğunu vurgulayarak, "Varmak istediğimiz ve vardığımız en güzel, en ileri noktadır. Şimdi görev onu yaşatmak ve yüceltmektir." diye konuştu.
 Cumhurbaşkanı Eroğlu, KKTC'nin 29'uncu kuruluş yıldönümü kutlamalarını açış konuşmasında, Kıbrıs Türk halkının halkın Cumhuriyet Bayramı'nı kutlayarak, Cumhuriyetin kıymetinin bilinmesini, onu daha güzel günlere taşıma çabası içinde olunmasını, esenlendirilip yüceltilmesini istedi. Eroğlu,"Bize yakışan budur, yapmamız gereken budur." dedi.
 Devlet olgusunun milletler için büyük önem taşıdığını kaydeden Cumhurbaşkanı Eroğlu, Kıbrıs Türk halkının ülkesi, toprağı ve egemenliğiyle bir devlete sahip olduğunu ve bu devleti Anavatan Türkiye'nin tanıdığını vurguladı.
 Devlet gerçeğinin verdiği güçle görüşme masasına oturduklarını ve Rum komşularıyla bir anlaşma yapmaya çalıştıklarını kaydeden Cumhurbaşkanı Eroğlu, Kıbrıs Türk halkının devlet olgusuyla ilk kez 15 Kasım 1983'te karşılaşmadığını; tarihsel süreci iyi bilip analiz edip gelecek kuşaklara doğru aktarmak gerektiğini anlattı.
 "KIBRIS MESELESİ BM VE AB'NİN ÇIKARLARI YÜZÜNDEN ÇÖZÜLEMİYOR"
 Cumhurbaşkanı Derviş Eroğlu, BM ve AB üyelerinin çıkarları Rum tarafının tutumunu desteklemeyi gerektirdiği, onların çıkarlarına uygun olduğu için Kıbrıs meselesinin bir türlü çözülemediğini ifade ederek, anlaşmaya varılamamasının suçlusunun kendileri olmadığını söyledi.
 New York görüşmelerinde yapıcı öneriler ortaya koyduklarını dile getiren Eroğlu, hidrokarbon yatakları konusunda kendilerinin ve Anavatan Türkiye'nin olumlu yaklaşımlar sergilediğini ama olmadığını çünkü Rum tarafında çözüm için irade olmadığını aktardı.  Cumhurbaşkanı Eroğlu, Şubat 2013'te yapılacak Rum başkanlık seçimleriyle zihniyetler değişirse bir yere varılabileceğini aksi halde herkesin kendi yoluna gitmeye devam edeceğini belirtti.
 CİHAN