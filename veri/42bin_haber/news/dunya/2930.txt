Esad'ı terk eden Makdisi ilk kez konuştu
Eski sözcü Makdisi: Suriye'deki süreç kontrolden çıktı
Suriye Dışişleri Bakanlığı eski basın sözcüsü Cihad Makdisi, SKY News Arabic televizyonun ulaştığını iddia ettiği açıklamasında, ülkedeki durumun kontrolden çıktığını söyledi.

Suriye'deki kutuplaşmanın ölümcül ve yıkıcı bir hale geldiğini ifade eden Makdisi,"Eğer herhangi bir yolla Suriye'yi terk etmeyi cesaret edersen pek tabi bazı ithamlara maruz kalacaksın. Hakaret, ihanet, hainlik gibi birçok sıfat size yakıştırılacak, bana yapıldığı gibi." diye konuştu.

"Ben güzel bir ülkeyi değil, savaş halinde olan bir yeri bıraktım" diyen Makdisi, açıklamasını söyle sürdürdü: "Açıklama yapmadan ülkeyi terk ettiğim için bana güvenenlerden özür diliyorum. Şam toprakları üzerinde kalmayı çok arzu ederdim. Ancak bu kargaşa ortamında aracılık yapmaya ve mutedil olmaya yer kalmadı. Ülkedeki süreç kontrolden çıktı." ifadelerini kullandı.
Cihad Makdisi açıklamalarında elindeki pasaportla gerekli tüm şartları taşımasına rağmen ne ABD ne de Avrupa'ya gitmediğini söyledi. Makdisi bir basın sözcüsü olduğunu ifade ederek birilerinin arzu ettiği gibi hiçbir sırra sahip olmadığını; bildiğinin normal bir vatandaşın bildiğinden ibaret olduğunu aktardı. 
Suriye Dışişleri Bakanlığı sözcüsü Cihad Makdisi, Aralık ayı başında yönetimden ayrılarak ülkeyi terk etmişti.