Japonya'dan Boeing'e kötü haber
Japonya'nın önde gelen iki havayolu şirketi, Boeing'in ürettiği 787 Dreamliner modelinde yaşadığı sorunların ardından bu model uçakları güvenlik kontrolünden geçirene kadar kullanmamaya karar verdi.
 Dünyanın önde gelen yolcu uçağı üreticisi Boeing'in ürettiği 787 Dreamliner modelinde kötü haberler ardı ardına geliyor. Japonya'nın güneyindeki Ube şehrinden havalanarak başkent Tokyo'ya doğru giden uçak, yarım saat sonra Takamatsu'ya acil iniş yaptı. All Nippon Havayolları (ANA) aküyle ilgili bir problem uyarısının üzerine uçağın iniş yaptığını açıkladı. İnişin ardından 137 yolcu tahliye edildi. Pistte itfaiye araçları da hazırda bekletildi. Bu olay üzerine ANA ve rakibi Japonya Havayolları (JAL) 787 Dreamliner model uçakları güvenlik kontrolünden geçirene kadar kullanmayacağını açıkladı.
 Japonya Ulaştırma Bakanlığı, uçağın kokpitinde duman olduğunu ancak yolcu bölümünde dumanın görülmediğini bildirdi. Dumanın kaynağı bilinmezken, garip bir kokunun hissedildiği kaydedildi. Ulaştırma Bakanı Akihiro Ota, bu sorunun "ciddi bir kazaya yol açabileceğine" dikkat çekti. Japon kamu televizyonu NHK'e konuşan bir yolcu, uçağın havalanmasının ardından garip bir kokunun geldiğini, uçağın düşmesinden korktuğunu söyledi.
 Japonya Havayolu şirketinin bir uçağında bulunan yedek güç ünitesini çalıştıran akü takımında çıkan yangın paniğe yol açmıştı. Uçağın kokpit camlarında çatlaklar olurken, benzin sızıntısı da yaşandığı iddia edilmişti. Bunun üzerine ABD Ulaştırma Bakanı Ray LaHood, bir daha bu sorunların çıkmaması için uçağın kritik sistemlerinin tasarım, üretim ve montaj aşamalarının “kapsamlı incelemeye alınacağını” açıklamıştı. Boeing şirketi de gelişmeler üzerine bir açıklama yaptı. Şirket, müşteri ve üst düzey kurumlarla koordineli bir şekilde çalışma yürüttüğünü bildirdi. 
  