İngiliz Başbakan Cameron için güven oylaması riski
İngiltere Başbakanı David Cameron'ın lideri olduğu Muhafazakar Parti'den bazı milletvekilleri, kamuoyu yoklamalarında partiye destek artmazsa gelecek yıl İngiliz Başbakanı'yla ilgili güven oylaması yapılması önerisinde bulunuyor.
Kamuoyu yoklamalarında, 2010'da yapılan genel seçimle göreve gelen koalisyon hükümetinin büyük ortağı Muhafazakar Parti, muhalefetteki İşçi Partisi'nin gerisinde yer alıyor.

İngiliz basınında yer alan haberlerde, Cameron'a 2014 yılının yaz aylarına kadar partisine desteği artırmazsa ve yerel seçimlerde iyi sonuçlar almazsa, güven oylaması yapılacağı uyarısında bulunulduğu bildiriliyor.

İngiltere'de yapılan son kamuoyu yoklamaları partilere verilen desteği yaklaşık olarak, Muhafazakar Parti'ye yüzde 30, İşçi Partisi'ne yüzde 40, Liberal Demokrat Parti'ye ise yüzde 10 düzeylerinde gösteriyor.

Koalisyon hükümetinin ülkedeki bütçe açığını gidermek ve ekonomiyi iyileştirmek için birçok alanda kesintilere gitmesi dolayısıyla, hükümete desteğin azaldığı bildiriliyor.

İngiltere'de son dönemde Muhafazakar Parti içerisinde genel başkanlığa siyahi Adam Afriyie'nin düşünüldüğüne dair haberler çıkmış ancak 47 yaşındaki Afriyie, David Cameron'ın destekçisi olduğunu ve Başbakan'ın koltuğunda gözü olmadığını söylemişti.