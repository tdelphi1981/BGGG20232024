İsrail'de "AK Parti sempozyumu"
Telaviv Üniversitesi Ulusal Güvenlik Çalışmaları Enstitüsü tarafından düzenlenen "AK Parti sempozyumu"nda AK Parti iktidarının 10 yılı tartışıldı. Amerikan Lehigh Üniversitesinden Profesör Henri Barkey, "AK Parti'nin Türkiye'de 10 yıl içinde siyasi ve ekonomik açıdan başarılara imza atarak ciddi bir orta sınıf oluşturduğunu" söyledi. 
Telaviv Üniversitesi Ulusal Güvenlik Çalışmaları Enstitüsü tarafından düzenlenen, "Adalet ve Kalkınma Partisi'nin İktidarının 10 Yılı Sempozyumu"na, İsrail'in önde gelen üniversitelerinden Türkiye uzmanı akademisyenler, emekli generaller, eski Dışişleri Bakanı Tzipi Livni, çok sayıda siyasetçi, gazeteci ve araştırmacı katıldı.


 Beş ana başlık altında ele alınan AK Parti, sempozyumunun ilk gününde "AK Parti ve Yerel Arena", "AK Parti ve Dış Politikada Değişimler", konularında değerlendirildi. 
Toplantının açılış konuşmasını, "Mavi Marmara" baskınından dolayı Türkiye'de gıyabında yargılanması devam eden emekli korgeneral eski İsrail Askeri İstihbarat Başkanı Almos Yadlin yaptı. 
Yadlin, Türkiye'nin dış politikada kendine AK Parti hükümetiyle yeni bir hedef olarak koyduğu, "komşularla sıfır problem" iddiasından son dönemde tamamen koptuğu eleştirisini getirdi. 
-"AK Parti on yılda ciddi başarılara imza attı"- 
Sempozyuma katılan Amerikan Lehigh Üniversitesinden Profesör Henri Barkey, konuşmasında, "AK Parti Türkiye'de on yılda siyasi ve ekonomik açıdan oldukça büyük başarılara imza atarak, ciddi bir orta sınıf oluşturmayı başardı" dedi. 
Başbakan Erdoğan'ın liderlik yönünden övgüyle bahseden Barkey, "Türkiye Kürt konusunda da AK Parti hükümetiyle geçmişe göre ciddi anlamda ilerleme kaydetti ancak son dönemde konu oldukça karmaşık bir hal alırken, buna AK Parti'nin nasıl bir siyasal çözüm getireceği konusunda ise ciddi karmaşalar yaşamakta" değerlendirmesini yaptı. 
Barkey ayrıca Türkiye'nin sorunlardan birinin "ülkede siyasal bir muhalefetin olmayışı" olduğunu savundu. 
-"Türkiye'de AK Parti derin devleti dağıttı"- 
Ben-Gruon Üniversitesinden sempozyuma katılan Türkiye uzmanı Profesör Dror Ze'evi ise Türkiye'de AK Parti hükümetinin "derin devlet kavramına karşı verdiği mücadeleyi kararlılıkla sürdürerek, bu yapılanmayı dağıtmayı büyük oranda Ergenekon davasıyla dağıtmayı başardığını" belirtti. 
Ze'evi, "AK Parti'nin özellikle 60 ve 70'li yıllar arasında iyice gücünü artırarak Türkiye siyasetinde hakim güç olarak kendine yer edinen, askeri kanat ve aşırı sağ eğilimlerden beslenen, gizli bir politik güç olarak hep var olan 'derin devlet' yapılanmasını AK Parti yüzde 80 oranında dağıttı. Askerlerin artık Türkiye'de darbe yapma geleneği de AK Parti ve Erdoğan'la son buldu, artık Türkiye'de darbe riski kalmadı" diye konuştu. 
-Kürtler her zamankinden daha güçlü- 
Telaviv Üniversitesinden Profesör Ofra Bengio ise "Kürt sorununda AK Partinin Başbakan Erdoğan'la çok fazla iniş çıkışlı bir politika izlediğini şu anda pek çok kişinin hapisanelerde açlık grevine devam ettiğini" belirtti. Bengio, AK Parti'nin Kürtlere yönelik politikalarını eleştirerek, "Her şeye rağmen bölgede Kürtlerin her zamankinden daha güçlü" olduğunu ileri sürdü. 
-"İran, Türkiye arasında soğuk savaş olmaz"- 
Türkiye'nin dış politika konularının işlendiği ikinci bölümde, İran-Türkiye ilişkilerini değerlendiren İran uzmanı Meir Javendanfar, kısa ve uzun vadede Türkiye ve İran'ın birbirlerinin kırmızı çizgilerini "asla aşma eğilimine girme ihtimali" görmediğini bildirdi. Javendanfar, Türkiye ve İran arasında 2 milyar dolar olan ticaret hacminin, on yıl içinde 17 milyar dolara dayandığını ifade ederek, "İki ülke arasında ben bir soğuk savaşa girme ihtimaligörmüyorum" değerlendirmesini yaptı. 
Türkiye'den sempozyuma katılarak tebliğ sunan Hasan Kösebalaban da son 50 yılda yaşanan siyasal değişimi anlattığı konuşmasında, özellikle son 10 yılda Türkiye'deki muhafazakar kanadın yapısında ciddi bir evrim yaşadığını ifade etti. 
-Eski Dışişleri Bakanı Tzipi Livni- 
Eski Dışişleri Bakanı Tzipi Livni ise "AK Parti ile ciddi olarak aşmaya çaba gösterdiğimiz Mavi Marmara olayını, maalesef aşamadık" dedi. AK Parti'nin ve İsrail'in, Hamas'a farklı pencerelerden bakmasının, AK Parti'nin İslamcı köklerden gelen referanslarına dayandığını söyleyen Livni, "Buna rağmen bu konuyu iki ülkenin de bir şekilde aşmayı başarması, bölgede yaşanan değişimlere karşı, iki ülkenin de ortak çıkarına hizmet edeceğine inanıyorum" diye konuştu. 
Sempozyumun bugünkü oturumunda, "Siyasal İslam İçin Türkiye Model midir", "Türkiye İsrail İlişkileri" ve "Türkiye ve Ortadoğu'daki Tektonik Değişiklik" konuları ele alınacak.