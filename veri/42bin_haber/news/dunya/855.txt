Uçak pilotun hatasından düşmüş
Endonezya makamları, geçtiğimiz Mayıs ayında 45 kişinin ölümüne yol açan Rus uçağının pilotun hatası sonucu düştüğünü açıkladı.
 Endonezya Milli Ulaşım Güvenliği Komisyonu, geçtiğimiz Mayıs ayında gösteri uçuşu yapan Rus uçağı Sukhoi Superjet'in pilotun hatasından dolayı düştüğünü bildirdi. Komisyonun Başkanı Tatang Kurniadi, uçağın uyarı sisteminin çok sayıda uyarı verdiğini, ancak pilotun bunları dikkate almadığını söyledi. Bunun sonucu uçağın aktif olmayan yanardağa çarptığı kaydedildi. Kurniadi, "Eğer ilk uyarıdan 24 saniye içinde önlem alınsaydı kaza önlenebilirdi." dedi. Endonezyalı yetkili, sistemin veritabanında bir hata olduğunu düşünen pilotun ise uyarı sistemini kapattığını aktardı.
 Pilotun ayrıca "potansiyel müşteriler için" gösteri uçuşu yaptığından dolayı dikkatinin dağınık olduğu da ifade edildi.
 Rus yapımı Sukhoi Superjet, 9 Mayıs'ta Endonezya'nın başkenti Cakarta'da gösteri uçuşu için kalkmasından 50 dakika sonra radarlardan kaybolmuştu. Gösteri uçuşu yapan uçakta 8 Rus pilot ile teknisyen, Endonezyalı havayolu temsilcileri ve gazeteciler bulunuyordu. Dağa çarpması sonucu uçaktaki 45 kişinin tamamı ölmüştü.
 CİHAN