Assange'dan, Wikileaks filmine tepki
 
 Assange, Kasım ayında ABD’de vizyona girecek "The Fifth Estate" isimli filmin, "büyük bir propaganda saldırısı" olduğunu söyledi. Video bağlantısıyla katıldığı Oxford Üniversitesi Birliği’nin toplantısında Assange, çekilen filmin senaryosunu talep ettiğini söyledi. Filmi çeken Dreamworks şirketinin milyonlarca dolar harcadığını belirten Assange, filmin senaryosunda ilk sahnenin İran’da bir yerde geçtiğini ve İran’ın nükleer silahlar üzerinde çalıştığının ima edildiğini kaydetti. 
 'İRAN'IN BİZİMLE ALAKASI OLAMAZ!' 
 Julian Assange, "İran konusunun bizimle ne alakası olabilir? Bu bize atılmış bir iftira. Bu film Wikileaks’e yönelik büyük bir propaganda saldırısıdır" dedi.
 Çekimlerinin İzlanda’da başladığı ve yönetmenliğini Bill Condon’ın yaptığı filmde, Wikileaks’in kurucusu Julian Assange’ı Benedict Cumberbatch canlandıracak.
  
 >>WIKILEAKS FİLM OLUYOR
  
 İngiltere’de, İsveç’te iki kadına tecavüzle suçlanan Assange’ın bu ülkeye iadesine karar verilmişti. Bunun üzerine Ekvador’un Londra Büyükelçiliğine sığınan ve siyasi iltica talebi kabul edilen Assange, 7 aydır bu ülkenin Büyükelçiliğinde bulunuyor.
  