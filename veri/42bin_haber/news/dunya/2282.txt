İsrail saldırısı cevapsız kalmayacak
İsrail savaş uçaklarının Şamda iki noktayı vurması ile başlayan gerginlik sürüyor. Saldırıyı BMye şikayet eden Suriye yönetimi, İsraile karşı misilleme hakkı olduğunu açıkladı.

ABD ise Suriye’yi uyararak Lübnan’a silah göndermemesini istedi. Saldırı anında İsrail Askeri İstihbarat birimi başkanının da Washington’da bulunduğu ortaya çıktı. 
SURİYE, topraklarına hava saldırısı düzenleyen İsrail’e karşı misilleme tehdidinde bulundu. Birleşmiş Milletler Genel Sekreteri Ban Ki-mun’a bir mektup gönderen Suriye, “Suriye’nin kendisini, topraklarını ve egemenliğini hedef alan saldırılara karşı savunma hakkını saklı tuttuğunu” vurguladı. Suriye Dışişleri Bakanlığı tarafından gönderilen mektupta “bu saldırının yansımalarından İsrail ile BM Güvenlik Konseyi’nde İsrail’i koruyanlar sorumlu olacaktır” ifadesi kullanıldı. Golan Tepeleri’ndeki BM Ateşkesi Gözlem Gücü’nün Komutanı Gen İkbal Singh Singha’nın, Suriye Dışişleri Bakanlığı’na çağrıldığı ve İsrail’in Suriye hava sahasını ihlal etmesinden duyulan rahatsızlığın iletildiği  belirtildi. 
ABD Suriye’yi uyardı 
Öte yandan İsrail yönetiminin saldırı ile ilgili olarak ABD’yi önceden uyardığı iddiaları da netliğe kavuşuyor. ABD yönetiminden yapılan açıklamada Suriye yönetimi Lübnan’a silah sevkiyatı yapmaması konusunda uyarıldı. Bu arada, saldırı anında İsrail askeri istihbarat şefinin Washington’da bulunduğu da belirtiliyor.