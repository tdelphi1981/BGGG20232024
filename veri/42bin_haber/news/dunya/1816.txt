Patriotlar hafta sonu kullanıma hazır
 
 Patriot bataryalarının Türkiye’de konuşlandırılmasıyla ilgili olarak NATO’nun Brüksel’deki karargahında NATO Sözcüsü Oana Lungescu ve Stratejik Operasyonlar Merkezi Direktörü Tuğgeneral Gary Deakin’in katılımıyla basın bilgilendirme toplantısı yapıldı. Türkiye’nin hava savunma sisteminin güçlendirilmesi amacıyla gönderilen Patriotların İncirlik ve İskenderun’a geçen günlerde ulaştığını hatırlatan Deakin, sistemin ilk bölümünün bu hafta sonunda işlevsel hale geleceğini söyledi.
  
 3,5 MİLYON KORUMA ALTINDA 
 
 Bataryaların konuşlandırılacağı yerlerin Türk Silahlı Kuvvetleri ile yakın işbirliği içinde belirlendiğini ifade eden Tuğgeneral Deakin, sistem sayesinde Türkiye sınırları içindeki 3,5 milyon kişinin koruma altında olacağını belirtti. İngiliz komutanın verdiği bilgiye göre, ilk olarak Hollanda’nın gönderdiği Patriotlar hazır olacak. Sistemin tam kapasiteyle kullanıma hazır hale gelmesi ise ay sonunu bulacak. 
 HOLLANDA'NINKİLER ADANA'YA  
 
 Hollanda’nın gönderdiği Patriotlar Adana’ya, Almanya’nın gönderdikleri Kahramanmaraş’a, ABD’nin Patriot sistemleriyse Gaziantep’e konuşlandırılacak.
 Sistemin komuta ve kontrolü NATO’nun Almanya Ramstein’daki Avrupa Hava Savunma Komutanlığı’na doğrudan bağlı olacak ancak "birleşik hava harekat merkezi" olarak adlandırılan koordinasyon Eskişehir’den sağlanacak. NATO ve Türk Silahlı Kuvvetleri, Patriotlarla ilgili yakın koordinasyon içinde olacak. Ramstein’daki üste Türk irtibat subayları bulunacak. Ramstein’daki komutanlık da Türkiye’de subay bulunduracak. Sistemin şimdilik en az 1 yıl süreyle Türkiye’de kalması bekleniyor. NATO yetkilileri, sistemin savunma amaçlı olduğunun altını çizerken, herhangi bir uçuşa yasak bölgeyle ilgili bir çalışmanın kapsam dahilinde olmadığına dikkat çekiyor.
  