Türkiye Kırgızistan dini ilişkilerinde yeni bir sayfa açılıyor
Türkiye ile Kırgızistan din dersleri, Kırgız imamların eğitimi ve dini kurumların yeniden yapılandırılması gibi konularda işbirliğine gidiyor.
Kırgızistan Başbakanı Jantoro Satybaldiyev ile Oş kentinde bir araya gelen Diyanet İşleri Başkanı Prof. Dr. Mehmet Görmez üç madde üzerinde mutabakata vardı. İlerleyen günlerde oluşturulacak komisyonlar marifetiyle iki ülke arasında din dersleri, imamların eğitimi ve Kırgızistandaki dini idarenin yeniden yapılandırılması üzerine çalışmalar başlatılacak. Böylece hem Kırgız imamların Türkiyede dini yüksek ihtisas görmelerinin önü açılacak hem de Türkiye Diyanet Vakfının 19 yıl önce kurduğu Oş Devlet Üniversitesi İlahiyat Fakültesinin mezunları projede görev almış olacak.

Hanefi fıkhının önemli isimlerinden İmam Serahsinin Türkiye Diyanet Vakfı tarafından inşa edilen türbesinin açılış törenine katılmak üzere Kırgızistanın Oş kentinde bulunan Diyanet İşleri Başkanı Prof. Dr. Mehmet Görmez, Kırgızistan Başbakanı Jantoro Satybaldiyev ile görüştü. Başbakanlık konutunda gerçekleşen görüşmede ağırlıklı olarak iki ülke arasında dini alanlarda gerçekleştirilebilecek işbirlikleri üzerinde duruldu. 
Görüşmede, üç alanda önemli ortak çalışmalar yürütmeyi önemsediklerini belirten Diyanet İşleri Başkanı Görmez, şöyle konuştu;

Din konusu artık bütün devletlerin en çok önem vermesi gereken konulardan birisidir. Bu nedenle dini kurumların doğrudan yasal zemini olan, yetkileri ve bütçesi olan, kendi ayakları üzerinde durabilen, başka ülkelere ve cemaatlere muhtaç olmayacak şekilde doğru dini bilgiyi üretebilen ve bu bilgi ile topluma hizmet eden, dini, ilmi ve manevi yönü güçlü kurumlar olması gerekmektedir. Diyanet İşleri Başkanlığımız bugün dünyanın pek çok ülkesinin üzerinde kafa yorduğu örnek bir modeldir. 

Okullarda verilen din derslerinin önemine de değinen Diyanet İşleri Başkanı Görmez, Avrupada 18 ülkede din dersinin en az matematik kadar önemli olduğunu belirterek, doğru dini bilginin çocuklara ancak okullarda öğretilebileceğini vurguladı. Başkan Görmen ayrıca, din konusunda bilgisizliğin, cehaletin ve eksik bilginin insanları yanlış yönlendirdiğini, sağlıklı doğru dini bilgi ile ancak yeni nesillerin yetişmesinin mümkün olduğunu kaydetti. Başkan Görmez şöyle devam etti; 

Türkiye Diyanet Vakfı tarafından kurulan Oş Devlet Üniversitesi İlahiyat Fakültesi 19. yılını doldurdu. Çok sayıda mezunu var. Bu mezunlardan din derslerinin öğretimi konusunda yararlanılabilir. Bu açıdan Kırgızistanın çok şanslı olduğunu düşünüyorum. Orta Asyada bulunan pek çok ülkenin böylesi bir şansı yok. Her türlü desteğe hazırız. 

Diyanet İşleri Başkanı Görmez, Kırgızistanda görev yapan 2 bin 500 Kırgız imamın eğitim konusunda ise şunları söyledi;
Sayın Kırgızistan Cumhurbaşkanı Almazbek Atambayevin Ankara ziyaretleri sırasında şahsıma ilettikleri burada görev yapan 2 bin 500 imamın eğitime alınması konusunu çok önemsiyorum. Öncelikle imamların mevcut seviyeleri tespit edilerek üç gruba ayrılabilir, bir grup Türkiyede, bir grup Bişkekte, bir grup da Oşta eğitime tabi tutulabilir. Bu konuda da elimizden gelen her türlü desteği vermeye hazırız.

Kırgızistan Başbakanı Jantoro Satybaldiyev de Diyanet İşleri Başkanı Prof. Dr. Mehmet Görmez ve beraberindeki heyetini ülkesinde ağırlamaktan duyduğu memnuniyeti dile getirirken, mutabakata vardıkları üç alanda da ortak çalışmalar başlatmak üzere talimat verdiğini, önümüzdeki günlerde oluşturulacak bir heyetin Türkiyeye gönderileceğini kaydetti. Din dersleri konusunda ise bir başka heyeti Milli Eğitim Bakanlığı ile temaslarda bulunmak üzere Türkiyeye göndereceğini belirtti. Türkiye ile dini alanlarda işbirliği içerisinde olmaktan büyük mutluluk duyduğunu da ifade eden Başbakan Satybaldiyev, İmam Serahsinin yeni inşa edilen türbesinden dolayı emeği geçen herkese teşekkür etti.

Diyanet İşleri Başkanı Prof. Dr. Mehmet Görmezin Kırgızistan Başbakanı Jantoro Satybaldiyev ile görüşmesine Diyanet İşleri eski Başkanı Prof. Dr. Ali Bardakoğlu, Oş Valisi Sooronbay Jeyenbekov da katıldı.