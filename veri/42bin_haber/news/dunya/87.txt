'ABD saldırılarını istemiyoruz'
Pakistan'da İslami siyasi partilerin bir araya gelmesiyle kurulan Pakistan Sünni Konseyi toplantısı İslamabad'd yapıldı.
 Pakistan'ın Karaçi kentinden trenlerle başkent İslamabad'a gelen Pakistan Sünni Konseyi taraftarlarını tren istasyonunda binlerce kişi karşıladı.
          
 Burada düzenlenen mitingde konuşan Pakistan Sünni Konseyi Başkanı Hacı Fazıl Kerim, Pakistan'ın ABD'nin güdümünde yöneltildiğini savunarak hükümetten ABD destekçisi politikalarına son vermesini ve ABD'nin Pakistan topraklarında yaptığı saldırıları durdurması için derhal girişimde bulunmasını istedi.
          
 ABD insansız uçaklarınca gerçekleştirilen saldırılarda 3 binden fazla kişinin öldüğünü belirten Kerim, dünya kamuoyunun bu saldırılara sessiz kaldığını söyledi.
          
 Geçen hafta Taliban örgütü tarafından öldürülen 14 yaşındaki çocuk aktivist Malala Yusufzay'e değinen Kerim, "hiç bir Müslümanın 14 yaşındaki bir kız çocuğunu öldüremeyeceğini, bu olayın İsrail gizli servislerinin organize ettiğini ve dünyada İslamiyet karşıtı güçlü bir kampanyanın olduğunu" ileri sürdü.
          
 Malala'nın vurulmasıyla uluslararası toplumda Pakistan'ın adının kötü anıldığını belirten Pakistan Sünni Konseyi Başkanı, ABD'nin Pakistan'da düzenlediği hava saldırılarında şimdiye kadar Malala yaşında yüzlerce kız ve erkek çocuğun öldüğünü fakat bunların hiçbirinin ülke ve dünya gündemine gelmediğini kaydetti.
          
 Hz. Muhammed'e ve Müslümanlara hakaretler içeren filme de değinen Kerim, İslam İşbirliği Teşkilatı ve Birleşmiş Milletler'in bu konuda etkin olmasını ve söz konusu filmin yapımcılarının cezalandırılması çağrısında bulundu.
          
 Pakistan Sünni Konseyi liderleri dün de Lahor ve Multan tren istasyonunda siyasi miting düzenlemiş, buradaki konuşmalarda Mart ayında yapılması planlanan seçimlerde Sünni'lerin aktif olmasını ve Müslümanların haklarını savunan partilere destek vermesini istemişti.
          
 AA
  