5.5 milyon Türk Gürcistan'a akın etti
Türkiye'nin Batum Başkonsolosu Engin Arıkan, kimlikle geçiş uygulamasının ardından çok sayıda Türk vatandaşının günübirlik Gürcistan'a gittiğini, bilinçli davranmamaları halinde Gürcistan'da çeşitli sorunlar yaşayabileceklerini belirtti.
Arıkan, Türkiye ve Gürcistan arasında kimlik kartıyla geçiş uygulamasının ardından hareketliliğin arttığını, 2011'de Sarp Sınır Kapısı'ndan geçen yolcu sayısının 3 milyon 601 binden 2012'de 5 milyon 609 bine yükseldiğini belirterek, 'Yani yaklaşık 2 milyon kişilik bir artış var. Buraya gelen vatandaşlarımızın sayısında yaklaşık 2 kat, araç sayısında ise yüzde 25 artış söz konusu. Bu tabi büyük bir rakam ve artarak devam edeceğini düşünüyoruz' dedi.

Türk vatandaşlarının Gürcistan'da karşılaşabilecekleri sorunlarla ilgili konsolosluğun internet sitesi, facebook ve twitter sayfalarında açıklamalar yer aldığını ifade eden Arıkan, şu uyarılarda bulundu:

'İnternet sitemiz ile facebook ve twitter sayfalarımızda buraya gelecek vatandaşlarımızın ihtiyaç duyabileceği, karşılaşabileceği her türlü mesele ile ilgili duyuru yapıyoruz, park cezalarından gümrükten geçişe kadar. Öncelikle söyleyebileceğim, Gürcistan'a gelen vatandaşlarımız tanımadıkları kişilerle muhatap olmasın, onları arabalarına almasın, sınırdan geçirmesin, bilmedikleri yerlere tanımadıkları kişilerle gitmesinler. Genelde vatandaşlarımızın karşılaştığı sorunlar bu gibi konulardan kaynaklanıyor. Vatandaşlarımız bu konulara dikkat ettikleri sürece burada genelde sorunla karşılaşmıyorlar. Bir de vatandaşlarımızın farklı bir ülkeye geçtiğinin bilincinde olmaları gerekir. Genelde kimlik kartıyla geçiş nedeniyle bunun çok farkında olunmuyor. Buranın trafik kuralları farklı, daha katı kuralları var.'