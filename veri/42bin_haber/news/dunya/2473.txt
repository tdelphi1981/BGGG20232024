"İmralı'da Öcalan'la görüşme zafiyet değil"
Avrupa Parlamentosu'nda konuşan BDP Eş Başkanı Selahattin Demirtaş, "Hükümetin İmralı'da Öcalan'la görüşmeye başlamasını bir zafiyet, bir geri adım olarak değerlendirmiyoruz" dedi. Parlamenterlerin Türkiye'deki barış süreciyle ilgili sorularını yanıtlayan Demirtaş, "Başlatılan süreci, hükümet açısından zayıflık olarak değil ileri ve desteklenmesi gereken bir adım olarak gördüklerini" ifade etti.

Demirtaş, "Bu süreci hükümeti zora sokacak bir iç politika malzemesi olarak değerlendirenlere kesinlikle katılmıyoruz" diye konuştu. 

Selahattin Demirtaş, Paris'teki cinayetlerin süreçte tıkanıklığa yol açtığını söyledi, partisinden ikinci heyetin İmralı'ya gidişinin bu tıkanıklık yüzünden ertelendiğini kaydetti.

BDP Eş Başkanı, diyalog sürecinin başarılı olabilmesi için yargı reformunun gerçekleşmesini, basın özgürlüğü konusunda önemli adımlar atılmasını ve siyasi tutuklamalara son verilmesini istediklerini belirtti. 

Demirtaş, Türkiye'deki sorunun çözülmesinin bölge barışı ve istikrarına da katkı yapacağını söyledi. 

Demirtaş, bugün de Avrupa Parlamentosu'nda "Türkiye'de Kürt sorunu" başlığıyla düzenlenecek özel oturumda konuşacak.