Maliki'den Hristiyanlara ülkeyi terk etmeyin çağrısı
Irak Başbakanı Nuri el-Maliki, ülkedeki Hristiyanlara Irak'ı terk etmemeleri çağrısında bulundu.
Irak Katolik Keldani Kilisesi Patriği Üçüncü Emmanuel Delly'in, görevini Louis Sako'ya teslim etmesi münasebetiyle Bağdat'taki St. Joseph Keldani Kilisesi'nde düzenlenen dini törene katılan Maliki, 'Hristiyanların olmadığı bir Doğu ve Müslümanların olmadığı bir Batı istemiyoruz. Doğu'daki Hristiyan varlığı ve Batı'daki Müslüman varlığı, semavi dinler esası üzerinde bizi bir araya getiren altın halkaları teşkil ediyor' dedi.

Hristiyanları ve tüm Irak halkını hedef alan El-Kaide örgütü mensuplarının Iraklı olmadığını ifade eden Maliki, 'Biz çeşitli gruplardan oluşan bir halkız. Ancak önce Iraklı olma yolunda fikir birliği yapmamız gerek. Bizim çekişmelere değil, ulusal kimliğe, birliğe ve beraberliğe ihtiyacımız var' diye konuştu.