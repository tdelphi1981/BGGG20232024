İkramiye çıktı sandı, borca girdi
 
 KKTC devlet kanalı Bayrak Radyo Televizyonu (BRT) 23 Ocak’ta çekilen 150 bin liralık büyük ikramiyeyi kazanan '58671’ numaralı biletin rakamlarını '58561’ olarak duyurdu. Büyük ikramiyenin kendisine çıktığını duyan Erhan Saruhan, yakınlarına parti verdi, gerçek durum ortaya çıkınca ise hayal kırıklığına uğradı. 
 'ŞOKE OLDUM' 
 
 BRT’de 150 bin liralık büyük ikramiye sonucunu yanlış açıklamasının ardından, yazılı ve görsel basının da aynı hatayı yaptığını belirten Saruhan, "Biletimle devlet piyangosunu Milli Eğitim Bakanlığı’na bağlı Spor Dairesine paramı almaya gidince büyük ikramiyeyi kendisinde olan 58561 No’lu bilete değil 58671 numaralı bilete çıktığını öğrenince şoke oldum" dedi. 
 SABAHA KADAR UYUMAMIŞ 
 
 Geçimini hayvancılıkla sağlayan Erhan Saruhan, devlet Piyangosunu Güzelyurt bölgesinde satın aldığını, devlet televizyonunda 150 bin liralık ikramiyeyi kazandığınu duyunca sevincinden sabaha kadar uyumadığını, gerçeklerle karşılaşınca bu kez  üzüntüden uyuyamadığını söyledi. 150 bin liralık büyük ikramiyeyi kazandığını zanneden  Erhan Saruhan, şöyle konuştu "Acil ödemem gereken borcum için kayınpederimden 15 bin lira borç aldım, İki çocuğuma akıllı cep telefonları ile uzaktan kumandalı araba sözü verdim. Karıma istediği şeyleri alma sözü verdim. Ben mağdurum. Mağduriyetimi tazmin etsinler." 
 HAKKINI ARAYACAK 
 
 Bu olaydan sonra kendisi ve ailesinin pisikolojilerinin bozulduğunu söyleyen Erhan Saruhan, çocuklarına verdiği sözleri yerine getirmek için hayvanlarını satacağını söyledi. Hakkını mahkeme yolu ile arayacağını anlatan Erhan Saruhan, gerekirse Avrupa İnsan Hakları Mahkemesi’ne başvuracağını bildirdi.
 BRT piyango rakamlarının hatalı yayınlandığı için özür diledi.
  