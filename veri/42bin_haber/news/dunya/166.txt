En zengin ölüler 1 yılda 532 milyon $ kazandı
ABD'li Forbes dergisinin ‘en çok kazanan ölüler' listesinin 2012 sonuçları açıklandı.
 2009'da ölümünün ardından geçen yıl listenin ilk sırasını alan Michael Jackson, bu sene yerini Elizabeth (Liz) Taylor'a bıraktı. Mart 2011'de, 79 yaşında hayata veda eden Taylor'ın mücevher koleksiyonunun satışlarından elde edilen gelirle birlikte 210 milyon dolarlık yıllık kazanca ulaşıldı. İkinciliği 145 milyon dolarla, 2009 yılında kaybeden Michael Jackson alırken, üçüncü sırada 55 milyon dolarla Elvis Presley yer aldı. Forbes'ın Ekim 2011-Ekim 2012 dönemindeki kazançlar baz alınarak yaptığı listede 13 isim yer alıyor. Bu yılki listedeki 13 ölü ünlünün bir yıllık kazancı toplamda 532 milyon dolar...
 Albümleri son 20 yılda  75 milyondan fazla sattı
 Bob Marley: 1981'de hayatını kaybetti. Jamaikalı Reggae efsanesi Bob Marley, son 20 yılda 75 milyondan fazla albüm satarak 17 milyon dolarlık hasılat getirdi.
 Telif hakkıyla sadece bir yılda 12 milyon $
 JOHN Lennon: 1980 yılında New York'ta kaldığı otelin önünde uğradığı silahlı saldırı sonucunda yaşamını yitirdi. The Beatles'ın efsanelerinden John Lennon, sadece ticari anlaşmalardan geçen yıldan beri 12 milyon dolar hasılat elde etti.
 Koleksiyon satışıyla 210 milyon dolar kazandı
 ELIZABETH Taylor: 2011 yılının mart ayında hayatını kaybetti. Geçtiğimiz yıldan bu yana çoğunu mücevher ve sanat koleksiyonunun satışı sayesinde yaklaşık 210 milyon dolar kazandı.
 Hayattayken de çok kazanan aktristlerdendi
 Marilyn Monroe: Kendisine ait yıldızlı görüntüsünün kullanılması için lisans haklarından 10 milyon dolar gelir elde edildi. 1962 yılında intihar ederek, hayatını kaybeden Monroe döneminin en çok kazanan aktristlerinden biriydi.
 Kral Elvis 35 yıldır listede...
 Elvis Presley: Ölümünün üzerinden yaklaşık 35 yıl geçti. Bu uzun süreye rağmen hayran kitlesi artarak büyüyor. Müzik efsanesi Elvis Presley, geçen yıldan bu yana 55 milyon dolar kazandı.
 Tüm zamanların en çok albüm satanı oldu
 MICHAEL Jackson: 2009 yılında yaşamını yitirdi. Stüdyo albümleri 125 milyonun üzerinde satış yaparak tüm zamanların en çok albüm satan müzisyeni oldu. Sony katalog şirketinin yarısının sahibi olarak sadece geçen yıldan bu yana 145 milyon paund kazandı.
 10 milyon dolarla 8'inci sırada
 ALBERT Einstein: Albert Einstein, ölümünün üzerinden 50 yıldan fazla zaman geçmesine rağmen geçen yıldan bu yana kazandığı 10 milyon dolarla listede 8. sırada yer aldı...
 Saatten 8 milyon $!
 Steve McQueen: 1980 yılında hayatını kaybeden Amerikalı aktör, geçen yıldan bu yana ünlü markalardan Tommy Hilfiger ve Tag Heur'un yüzü olarak yaklaşık 8 milyon dolar kazandı.
 Snoopy sayesinde 37 milyon $
 Charles Schulz: Dünyanın en önemli karikatüristleri arasında gösterilen Schultz, 2000 yılında hayatını kaybetmişti. Efsaneleşen ikonik karakterleriyle ilgili yaklaşık 37 milyon dolarlık satış yapıldı
  