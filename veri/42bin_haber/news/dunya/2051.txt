Göçmenlere iyi haber
ABD Başkanı Barack Obama tarafından değiştirilmek istenen göçmenlik yasası ile ilgili ilk adım bir grup senatörden geldi. Her iki partinin 8 senatöründen oluşan grubun gündeme aldığı göçmenlik reformunun ilk aşamasında anlaşma sağlandığı duyuruldu. Yaklaşık 11 milyon kaçak göçmen için Amerikan vatandaşlığı yolunu açacak olan reform yasa ile ilgili Başkan Obama'nın önümüzdeki günlerde detaylı açıklama yapması bekleniyor.
Geçtiğimiz Kasım ayında yapılan genel seçimlerde Latin Amerikalıların oylarının yüzde 71'ini Obama, yüzde 27'sini Cumhuriyetçi aday Mitt Romney almıştı. Cumhuriyetçilerin alınan düşük oy oranının da göz önünde bulundurarak yasaya destek verdiği ifade edildi. Yasa için "Ben doğru zaman olduğunu düşünüyorum." diyen Cumhuriyetçilerin önde gelen Senatörü John McCain, her iki grubun göçmenlik reformunda anlaşmasının takdir edilecek bir durum olduğunu söyledi. 

Yeni yasayla Amerika'da bulunan göçmenlere, vatandaşlık yolu açılması bekleniyor. Amerika'da fen, matematik, teknoloji ve mühendislik alanında öğretim görmüş kişilere sürekli oturum ve çalışma hakkı veren Yeşil Kart (green card) imkanı sunulacak. İşverenlerin, yasal olmayan işçileri çalıştırmalarını engelleyecek güvenli bir sistemin kurulması, az yetenekli göçmenlerin tarım faaliyetlerinde çalışmalarına izin verilmesi planlanıyor. Şu ana kadar müzakerelerde herhangi bir sorun yaşamayan her iki parti arasında vatandaş olma şartlarının detaylarında bazı anlaşmazsızlıkların çıkabileceği belirtiliyor.

Anlaşmayı olumlu karşılayan Amerikan Sivil Özgürlükler Birliği (ACLU), yasadışı olarak Amerika'da çalışanların işverene karşı daha özgür ve korunaklı hale gelmesinin önemli bir gelişme olduğunu söyledi. Beyaz Saray Sözcüsü Clark Stevens ise anlaşmadan duyduğu memnuniyeti yazılı olarak ifade etti.