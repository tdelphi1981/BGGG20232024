İtalya'da soykırım anıldı
 
 İkinci Dünya Savaşı yıllarında, İtalyan Yahudilerinin Polonya’daki ünlü toplama kampı Auschwitz’e gönderildiği Milano Merkez Tren İstasyonu’nun 21 numaralı peronunda düzenlenen anma töreniyle Nazi Almanyası’nın Yahudi Soykırımı’nda ölenler anıldı. İstasyondaki törene katılarak burada bir konuşma yapan Başbakan Mario Monti, "Bu tarz trajedilerin bir daha yaşanmaması, bu salgınların gelişmesine yer vermemek için çok dikkatli olmalıyız. Ayrımcılık ve anti-semitizm riski halen mevcudiyetini korumakta" dedi. 
 BERLUSCONI'YLE SELAMLAŞTILAR 
 İlgisizliğin gerçek düşman olduğunu ifade eden Monti, Holokost gibi trajedilerin temelinde olduğunu belirttiği "kayıtsızlığa" karşı duyarlı olmaya davet etti.  Bu arada, Milano Merkez Tren Garı’ndaki anma töreninde bir sürpriz de yaşandı. Törene, eski İtalya Başbakanı Silvio Berlusconi de katıldı ve Başbakan Monti ile samimi şekilde selamlaştı. 24-25 Şubat tarihlerinde sandık başına gidecek İtalya’da, seçimlerde rakip olan iki lider, halen devam eden propaganda dönemi dolayısıyla birbirlerini sert şekilde eleştiriyor. İtalyan basını da bu karşılaşmayı dikkati çekici buldu. 
 Törene katılan Berlusconi, basın mensuplarına yaptığı açıklamada, İtalya’da dönemin lideri Benito Mussolini’nin birçok yönden iyi işler yaptığını ancak kendisinin en kötü suçunun çıkarmış olduğu ırkçı yasalar olduğu görüşünü dile getirdi. Berlusconi, İtalya’nın bu olayda, Almanya kadar sorumluluğunun olmadığını savundu. 
 PAPA "KORKUNÇ BİR TRAJEDİ" 
 Katoliklerin ruhani lideri Papa 16. Benediktus da her pazarları Aziz Pietro meydanına hitaben yaptığı Angelus Duası sonrasında Yahudi soykırımına değinerek, Holokost ve Nazizm’den en çok Yahudilerin etkilendiğini ve bunun "korkunç bir trajedi" olduğunu belirtti. Papa, bu olayın geçmişin hatalarını tekrarlamama, nefret ve ırkçılığın her türlü formunun üstesinden gelme ve insanlık onuru ile saygısının desteklenmesi için sabit bir anımsatıcı olduğunu ifade etti.
  