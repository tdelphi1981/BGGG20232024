Kilise arazileri halka dağıtılacak
Yunanistan Kilisesi, ekonomik krizden mağdur olanlara tarım ve hayvancılıkla uğraşmaları için bedava arazi verecek.
 Yunanistan’da ekonomik krizle birlikte işsizlerin oranı yüzde 26’yı geçerken, fakir, kimsesiz ve yoksul halka gıda, giyecek ve barınak sağlama yardımlarını arttıran Yunanistan Kilisesi lideri ve Atina Başpiskoposu İeronimos’tan bir adım daha geldi. Ağırlıklı olarak ekonomik krizden etkilenen halkın desteklenmesi ve yardımlaşma faaliyetlerinin arttırılması üzerinde durduğu Noel Yortusu mesajında Başpiskpos İeronimos, halkın karşılaştığı ekonomik zorlukların aşılması için herkesi çaba göstermeye davet etti. Başpiskopos, “Kilise, halkın yeni bir başlangıç yapabilmesi ve ayakları üzerinde durabilmesi için şimdiye kadar gönülden ve fiili olarak desteklediği gibi bundan sonra da desteklemeye devam edecektir.” dedi.
 Kilisenin geri kalan az mal varlığına rağmen bunu halkın yararına kullandırmayı ve değerlendirmeyi hedeflediğini belirten Başpiskopos, “Kim Yunan toprağında çalışmak istiyorsa bilsin ki, ülkenin gıda yeterliliğine katkı yapmak, ihraç edilebilir modern ürünler yetiştirmek ve hayvancılık için Kilise, kalan az mal varlığına rağmen onların hizmetinde olacaktır.” ifadelerini kullandı.