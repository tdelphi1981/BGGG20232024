Berlusconi'nin davasında Kerime mahkemede
 
 İtalya eski başbakanı Silvio Berlusconi’nin, Faslı Kerime el Mahrug ile 18 yaşından küçük olduğu bir dönemde para karşılığı cinsel ilişkiye girdiği ve hırsızlık suçlamasıyla tutulduğu emniyet müdürlüğünden kurtarmak için yetkilerini kötüye kullandığı iddiasıyla yargılandığı davanın bugünkü duruşmasına, El-Mahrug da katıldı. 
 RUBY DİYE BİLİNEN KERİME DAVADA
  
 
 Silvio Berlusconi’nin son yıllarda başını ağrıtan ve kamuoyunda "Ruby" davası olarak bilinen sürecin bugün görülen duruşmasına, davanın başrolünde yer alan "Ruby" lakaplı Faslı Kerime El-Mahrug, savunma tarafının tanık olarak göstermesiyle ilk kez katıldı. Duruşmada, savunma tarafı olarak Berlusconi’nin avukatı Nicolo Gheddini’nin, ülkenin seçim sürecinde olduğunu anımsatarak, duruşmalara bu dönem ara verilmesi talebini ilettiği bildirildi. 
 GEÇEN YIL SUÇLAMALARI REDDETMİŞTİ
  
 Davanın savcısı Ilda Boccassini’nin ise Berlusconi’nin parti genel sekreteri olmadığını dolayısıyla başbakan adayı da olmadığını ifade ettiği ve davaya ara verilmeden devam edilmesi gerekliliğini belirttiği basına yansıdı. Milano Adliyesi’ne nişanlısı ve avukatıyla birlikte gelen El-Mahrug’un adliyeye girişi, yerli ve yabancı pek çok gazeteci tarafından yoğun bir ilgiyle takip edildi. Davanın, geçen Ekim’de görülen bir duruşmasında Berlusconi, hakkındaki suçlamaları reddetmişti. 
 15 YIL HAPİS CEZASI İSTENİYOR
  
 
 Eski başbakan Berlusconi için "Ruby" takma isimli Faslı eskort kız Kerime El Mahrug ile 18 yaşından küçük olduğu bir dönemde para karşılığı cinsel ilişkiye girdiği iddiasıyla 3 yıl ve hırsızlık suçlamasıyla tutulduğu emniyet müdürlüğünden kurtarmak için yetkilerini kötüye kullanmaktan ötürü de 12 yıl olmak üzere toplam 15 yıl hapis cezası isteniyor. Bu arada, seçim kampanyasını yürüten Berlusconi, bugün "Canale 5"e telefonla bağlanarak, başbakanlıktan sonra ekonomi bakanlığını tercih edeceğini, ekonomi bakanlığının ülkenin makine dairesi gibi olduğunu söyledi. 
 BERLUSCONİ, RUBBY DAVASININ ASKIYA ALINMASINI İSTEDİ 
 
 İtalya eski Başbakanı Silvio Berlusconi, hakkındaki 'Reşit olmayan biriyle menfaat karşılığı cinsel ilişkiye girmek’ suçlamasıyla Milano 4’üncü Ceza Mahkemesi’nde açılan davanın seçim kampanyasına engel oluşturduğunu savunarak, askıya alınması isteminde bulundu. 
 SEÇİM KAMPANYASI BAŞLADI
  
 Berlusconi’nin avukatı Nicolo Ghedini davanın bugünkü duruşmasında sunduğu isteminde, "Bugün yasal olarak seçim kampanyasının başlatılmış olması ve Silvio Berlusconi’nin PDL (Özgürlükçü Halk Partisi) koalisyonu liderliğini yapmasını" gerekçe gösterdi. Ghedini davanın seçim sürecinde medyatik istismar malzemesi olarak kullanılacağını da savundu.
 Milano Savcısı Ilda Boccassini ise, savunma avukatları aracılığıyla yapılan başvuruya karşı çıkarak, davanın seçim kampanyasına "Meşru engel" oluşturmadığını savundu.  
 Milano savcısı, "Berlusconi parti genel sekreteri değil, başbakanlığa da aday olmadı" dedi. Savcı Boccassini ayrıca, "Yasal sürecin devamı talebinde bulunuyorum çünkü bir dava seçim kampanyasına engel olduğu gerekçesiyle askıya alınamaz. Bu mahkemenin ele alması gereken bir huhuk sorunu değildir" ifadesini kullandı. Halen devam eden duruşmanın sonunda mahkeme heyetinin kararını açıklaması bekleniyor.
 
  