Nobelli şairin mezarı açılıyor
Şairliğinin yanısıra solcu bir aktivist olan Şilili Pablo Neruda'nın ölümündeki gizem 40 yıl sonra çözülecek.
ŞİLİLİ Nobel ödüllü, şair Pablo Neruda'nın kemikleri mezarından çıkarılıyor. BBC'nin haberine göre Santiago'da bir mahkeme, Neruda'nın 1973'teki ölümünün zehirlenmeden kaynaklandığı iddialarını değerlendirmek için mezarının 8 Nisan'da açılmasına karar verdi. Komünist şair, Cumhurbaşkanı Allende'nin dost çevresinde yer alıyordu. Darbeyi sert biçimde eleştiren Neruda, askerlerin müdahalesini Şili'ye bir ihanet olarak yorumlamıştı. Neruda, Sosyalist Cumhurbaşkanı Salvador Allende hükümetini deviren, General Augusto Pinochet önderliğindeki askeri darbeden 12 gün sonra ölmüştü. Neruda'nın eski şoförü Manuel Araya Osorio'nun ölüm sebebi olarak ortaya attığı zehirlenme iddiası üzerine 2011 yılında Şili makamları bir soruşturma açmaya karar verdi. Neruda'nın kemikleri üzerindeki toksikoloji testleri Arjantinli ve İspanyol uzmanla tarafından, Uluslararası Kızılhaç'tan bir gözlemci heyetinin huzurunda gerçekleşecek. İspanyol uzman Francisco Etxeberria, 'Aradan 40 yıl geçmiş olsa dahi ölüm nedenini açıklığa kavuşturacak yöntemlere sahibiz' dedi.