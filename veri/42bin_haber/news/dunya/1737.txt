Esad kendine tampon bölge kurmak istiyor
Özgür Suriye Ordusu (ÖSO) Genelkurmay Başkanlığı'na bağlı Askeri Komuta Konseyi Üyesi Yarbay Ebu Halid el-Hımsi, 'Esad rejimi kendisine Akdeniz sahilinden Humus'a kadar uzanacak bir tampon bölge kurmaya çalışıyor' iddiasında bulundu.

Rejimin Humus kentine düzenlediği geniş çaplı askeri operasyonla bölgeyi birkaç gün içinde kontrolü altına almak istediğini öne süren Hımsi, AA muhabirine yaptığı açıklamada, 'Rejim uluslararası camia Ulusal Koalisyon hükümetini ve Genelkurmay Başkanlığı'nı tanımadan önce, Akdeniz sahilinden Humus kentine kadar uzanan hat boyunca güvenli bir bölge kurmak istiyor' dedi.

Hımsi, Esad'ın Şebbihalardan oluşan ve 'ulusal savunma ordusu' olarak adlandırılan yeni ordusuyla Humus kentinde kontrolü ele geçirmek ve ülkenin kuzeyi ile güneyi arasındaki bağlantıyı kesmek istediğini iddia etti.

Esad güçlerinin başkent Şam'da zayıf düşmesi, Halep ve İdlib kentlerinin devrimcilerin eline geçmesi, Esed güçlerinin ülkenin doğusunda çok büyük kayıplar vermesi sebebiyle rejimin kendisine tampon bölge kurmaya çalıştığını ileri süren Yarbay Hımsi, Esed güçlerinin Humus'a yapacağı askeri operasyona hazır olduklarını belirterek, devrimcilerin Esed ordusuna karşı koymada deneyimli olduklarını ayrıca, Halep, İdlib ve Şam'dan askeri destek alacaklarını açıkladı.

Esed'in gerçekte dünya barışını bozan bir katil olduğunun herkesçe anlaşıldığını savunan Hımsi 'Esed artık uluslararası camiaya yük olmaktadır' diye konuştu.