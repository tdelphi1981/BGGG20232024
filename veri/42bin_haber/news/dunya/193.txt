Zeydan kabine listesini sundu
Libya'da hükümet kurma çalışmalarında son aşamaya gelindi. Başbakan Ali Zeydan hazırladığı kabine listesini Milli Genel Kongre'ye sundu.
 Libya Başbakanı Ali Zeydan kabine listesini Milli Genel Kongre'ye (MGK) sundu. MGK Temsilcileri Zeydan;ın sunduğu liste hakkında olumlu açıklamalarda bulundu.
  
 Kongre tarafından Başbakan seçilerek hükümeti kurmakla görevlendirilen Zeydan, 27 bakan ve 3 başbakan yardımcısından oluşan kabine listesini MGK'ya sundu.
  
 Sebhe Bağımsız Milletvekili Muhammed El-Hudeyri AA muhabirine yaptığı açıklamada, Zeydan'ın ciddi bir siyasi tecrübeye sahip önemli bir isim olduğunu belirterek, ''Sunduğu kabinedeki isimlerin çoğunu tanıyorum, hepsi tecrübe sahibi değerli isimler'' dedi. El-Hudeyri, sunulan listenin, bütün siyasi taraflardan destek alacağını ifade etti.
  
 Vedden Bağımsız Milletvekili Sunusi El-Dibri de Zeydan'ın, yapabileceklerini söyleyen, önünü görebilen değerli bir isim olduğunu belirterek, ''Tüm siyasi kesimleri razı edecek, Libya'daki demografik dağılımı dikkate alan bir kabine listesi sundu'' diye konuştu.
  
 Libyalı siyasi analizcilerden İzzeddin Akil ise, ''Zeydan'ın sunduğu liste her ne kadar bütün siyasi tarafları razı eden ve demografik dağılımı dikkate alan bir liste de olsa, Libya'da siyasi program sorunu olduğuna'' dikkati çekti. Akil, Ali Zeydan'ın elinde ona yol gösterecek bir siyasi program olmadığını ve bu nedenle başarılı olması noktasında şüpheleri bulunduğunu dile getirdi.
  
 Libya'nın çok kritik bir dönemden geçtiğini hatırlatan Akil, ''Libya ağır sorunları olan bir hastaya benzemektedir. O nedenle bu kriz dönemini çözecek ciddi bir reçete lazım'' ifadelerini kullandı.
  
 AA
  