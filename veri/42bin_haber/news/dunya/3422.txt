İngiltere Kraliçesi hastaneye kaldırıldı
İngiltere Kraliçesi 2. Elizabeth, mide enfeksiyonu nedeniyle hastaneye kaldırıldı. Kraliçe'nin resmi konutu Buckingham Sarayı'ndan yapılan açıklamada, 86 yaşındaki Kraliçe'nin sindirim ve mide hastalığı olan ''gastroenteritis'' nedeniyle ''önlem ve tetkik amaçlı'' hastaneye kaldırıldığı bildirildi. 

Londra'daki Kral 7. Edward Hastanesi'ne kaldırılan Kraliçe'nin gelecek hafta yapacağı tüm seyahat ve katılacağı programlar iptal edildi. Kraliçe ve eşi Edinburgh Dükü Philip'in, gelecek hafta İtalya Cumhurbaşkanı Giorgio Napolitano'nun davetlisi olarak Roma'ya gitmesi bekleniyordu. 
İngiliz yayın kurumu BBC, Kraliçe 2. Elizabeth'in iki gün boyunca hastanede kalacağını, genel sağlık durumunun ise iyi olduğunu bildirdi. 

Kraliçe dün, Galler'de yapılan ''St David's Günü'' kutlamalarına hastalığı nedeniyle katılamamıştı. Birleşik Krallık'ta geçen yıl Kraliçe 2. Elizabeth'in tahttaki 60. yılı kutlanmıştı.