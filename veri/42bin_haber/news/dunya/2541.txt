Ahmedinejad'dan Mısır'a ortaklık teklifi
İran Cumhurbaşkanı Mahmud Ahmedinejad, Mısır'a stratejik ortaklık teklif etti.
Ahmedinejad, 'Hepimiz, Mısır ve İran'ın bölge halklarının yararına olacak stratejik ortaklıktan başka şansı olmadığını anlamamız gerekiyor' dedi.

12. İslam Zirve Konferansı için Mısır'ın başkenti Kahire'de bulunan İran Cumhurbaşkanı Mahmud Ahmedinejad basına açıklamalarda bulundu.

Ahmedinejad, dış güçlerin Ortadoğu'nun en kalabalık nüfusuna sahip 2 ülkenin yakınlaşmasını engellediğini ancak Mısır ve İran'ın birçok uluslararası olaya karşı ortak vizyona sahip olduğunu ifade etti.

Tahran ve Kahire'nin bir araya gelmesinin iki ülkenin ve bölge ülkelerinin yararına olacağını belirten Ahmedinejad, 'Mursi'yle görüşmemde, 'Mısır'ın güçlenmesi İran'ın güçlenmesidir' dedim. İranlılar böyle hissediyor' diye konuştu.

Cumhurbaşkanı Ahmedinejad, İran'ın Körfez ülkelerinin içişlerine karıştığına dair iddialara yönelik, 'Körfez ülkeleriyle aramızda sorun çıkmasını arzu etmiyoruz. Tek problem körfez ülkelerindeki ABD varlığı' ifadesini kullandı.

İran'ın körfez ülkelerini desteklediğini, bu ülkelerin istikrarı ve güvenliği için çalıştığını, bölgede dostluk ve kardeşliğin hakim olmasını istediklerini belirten Ahmedinejad, 'Körfez bölgesinde yer alan ülkeler olarak, ilişkilerimizdeki stratejiyi değiştirmeliyiz. Birbirimize düşmanlık yapmak için bir sebebimiz yok' değerlendirmesinde bulundu.

Bahreyn konusuna da değinen Ahmedinejad, her zaman Bahreyn halkının yanında oldukları ve Bahreyn'in birliğini korumaya çalıştıklarını bildirdi.

Öte yandan Mısır Cumhurbaşkanı Muhammed Mursi zirvenin açılışı öncesi İran Cumhurbaşkanı Ahmedinejad'a 'Sana yine geleceğiz' dedi. Mursi geçen eylül ayında İran'ı ziyaret etmişti.

Mahmud Ahmedinejad, 1979 İran İslam devriminden sonra Mısır'ı ziyaret eden ilk İran Cumhurbaşkanı oldu.