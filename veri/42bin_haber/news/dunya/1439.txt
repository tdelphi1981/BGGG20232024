Kılıçdaroğlu, ÇKP'nin kurulduğu yeri gezdi
CHP Genel Başkanı Kemal Kılıçdaroğlu, Çin temaslarının dördüncü gününde Şanghay şehrinde Çin Komünist Partisi (ÇKP)'nin 1921’de doğduğu ve ilk kongresinin yapıldığı tarihi alanı ziyaret etti. Burada kendisine ÇKP’nin tarihi ve o dönemde karşılaşılan zorluklar ile bugüne nasıl gelindiğine ilişkin bir tanıtım yapıldı.
 Kılıçdaroğlu, müzenin içinde bulunan ve Mao’nun başkanlığında toplumun her kesiminden temsilcilerin katıldığı 15 kişilik ilk toplantının anlatıldığı maketi de gezdi ve toplantıya katılanlar hakkındaki bilgileri dinledi. Müze gezisi sonrasında Kılıçdaroğlu’na müze gezi hatıra sertifikası verildi.
 CHP liderine eşlik eden heyette bulunan bazı üyeler de ÇKP ve Mao’nun şekillerinin olduğu hatıra eşyalarından satın aldı ve hatıra fotoğrafı çektirdi. Kılıçdaroğlu’na eşlik eden heyetin arasındaki Genel Başkan Yardımcısı Erdoğan Toprak ve CHP Grup Başkan Vekili Muharrem İnce, müzenin etrafında bulunan tarihi alanda kısa bir gezinti yaptı.
 Kılıçdaroğlu, Şanghay’da bugün basına kapalı olarak ÇKP Şanghay Komitesi Başkan Yardımcısı Yin Yicui ile bir görüşme yapacak ve ticari uçak şirketini ziyaret edecek. Türkiye’nin Şanghay Başkonsolosluğu tarafından onuruna verilecek resepsiyona da katılacak Kılıçdaroğlu, akşam da Huangpu nehrinde gemiyle akşam gezisi yapacak.
 CHP lideri, yarın ise Şanghay’da Çin telekomünikasyon devi Huawei’in merkezi ile şehir planlama müzesini ziyaret edecek. Kılıçdaroğlu ve heyeti 17 Ocak akşamı Sincan Uygur Özerk Bölgesi’nin merkezi Urumçi’ye hareket edecek. 
  