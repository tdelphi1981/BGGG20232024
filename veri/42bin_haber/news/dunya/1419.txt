Doktor reçetesi başına 1 avro
 
 İlk olarak geçen haziran ayında Katalonya özerk yönetiminde, 1 Ocak’tan itibaren de Madrid özerk yönetiminde yürürlüğe giren reçete başına 1 avroluk vergi uygulamasıyla ilgili İspanyol hükümetinin yaptığı itiraz Anayasa Mahkemesi’nce kabul edildi. Bu vergiyi ilk kez yürürlüğe sokan Katalonya özerk yönetiminin kararına karşı bir itiraz yapıldığı için Anayasa Mahkemesi’nin kabulü şimdilik sadece bu bölgeyi etkiledi. 
 İspanyol hükümeti, geçen hafta, Madrid özerk yönetimin aynı uygulamasına da itiraz edeceğini açıklamıştı. Mevcut durumda Anayasa Mahkemesi’nin itiraz başvurusunu kabul etmesinden dolayı gelecek 5 aylık sürede Katalonya’da reçete başına 1 avroluk uygulama dondurulacak. Daha sonra mahkemenin vereceği karara göre hareket edilecek. 
 
 Bu arada, söz konusu uygulamadan dolayı geçen yıl 23 Haziran’dan 31 Aralık’a kadar toplam 45,7 milyon avro toplayan Katalonya özerk yönetimi hükümeti, Anayasa Mahkemesi’nin kararına tepki gösterdi. Karara itiraz edeceklerini belirten Katalan hükümeti sözcüsü Francesc Homs, "Katalan hükümetinin yaptığı her şeyi anayasaya aykırı görüyorlar.
 
 Bir gün katalanca nefes almayı da anayasaya aykırı ilan edecekler" dedi. Öte yandan, uygulama nedeniyle Katalonya veya Madrid’deki birçok İspanyolun ilaçlarını başka özerk yönetimlerin hastanelerinden almaya başladığı iddiaları ortaya atıldı. İspanyol hükümeti, reçete başına 1 avro vergisinin "eşitlik ilkesine aykırı olduğunu" savunuyor. 
 AA