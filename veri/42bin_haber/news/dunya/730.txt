Rusya’nın yeni dış politika perspektifleri Kremlin’e sunuldu
Rusya Dışişleri Bakanlığı tarafından hazırlanan "Rusya Federasyonu'nun Dış Politikası" adlı belgeye göre, Moskova küresel çalkantıların arttığı günümüzde, denge kurucu ve barış sağlayıcı olarak görev yapacak.
 Kommersant gazetesinde yer alan belgeye göre, Rusya 2008'le karşılaştırıldığında, dünyayı "daha fazla istikrarsız" ve "daha az öngörülebilir" olarak tanımlıyor. Batının diğer ülkelerin iç işlerine müdahalesi sonucu derin jeopolitik değişimlerin gözlemlendiği belirtilen raporda, Birleşmiş Milletler'in rolünün de zayıfladığı belirtiliyor.  Uluslar arası ilişkilerde de yeniden ideolojilerin öne çıkarılma çabası var.
 Rapora göre, "Küresel çalkalanmaların yaşandığı bir dönemde, karşılıklı bağımlılıklar bu seviyede artmışken, ülkelerin tek başlarına sakin ve güvenli bir bölge oluşturmaları artık neredeyse imkansız."
 Tüm bunlara rağmen, Rusya uluslar arası ilişkilerde ve çağdaş dünyanın gelişiminde denge rolü oynamaya devam edecek. Rusya dış politikasını da bu temel misyon üzerine inşa edecek.
 Dünya ekonomisinin güvenliğinin sağlanması, adil ve demokratik ticari-ekonomik yapının kurulması ve kur yapısının yeniden düzenlenmesi temel hedeflerin başında geliyor.
 Rusya, ülkelerin içişlerine dışarıdan müdahale anlayışı ile de mücadele etmeye devam edecek. Rusya'ya göre insan hakları ve özgürlüklerle ilgili yaklaşımlar her ülkenin, ulusal, kültürel ve tarihi özellikleri dikkate alınarak değerlendirilmeli.
 Rusya dış politikada BM'nin dışında uluslar arası sorunların çözümünde alternatif olmadığını savunmaya devam edecek. Moskova, burada başarı sağlayabilmek için de "yumuşak güç" kullanacak.
 Rusya bölgesel öncelikler açısından eski Sovyet ülkelerinde oluşturulan Bağımsız Devletler Topluluğu, Gümrük Birliği, EurAsEc (gelecekte Avrasya Ekonomik Birliği olması planlanıyor), Kollektif Güvenlik Anlaşması Örgütü, Rusya ve Belarus arasındaki Birlik Devleti gibi oluşumlar güçlendirilmesine devam edecek. Özellikle Ukrayna'nın bölgesel yapılanmalar içinde yer alması için çaba sarf edilecek.
 Doğalgaz ihracatında çok yakın ilişkilerin olduğu Almanya, Fransa, İtalya ve Hollanda gibi ülkeler başta olmak üzere Avrupa Birliği ile ilişkiler geliştirilirken, NATO, AGİT, Baltık ülkeleri ve Balkanlar'da işbirliği ortamlarının güçlendirilmesi için çalışılacak.
 Kommersant'a göre Rusya'nın Dış Politika yaklaşımlarının yer aldığı rapor, Rusya Devlet Başkanı Vladimir Putin başta olmak üzere yetkili kurumlara ulaştırıldı. Putin'in yıl sonuna kadar raporu imzalaması planlanıyor.
 CİHAN
  