İsrail askerinden gazetecilere işkence
Batı Şeria'nın El Halil kentinde Reuters Haber Ajansı'nın iki kameramanı, İsrail askerlerinin saldırısına uğradı. İsrail askerleri, iki kameramanı önce darp edip ardından sokak ortasında soydu. Yusri El Cemal ve Mümin Wazwaz isimli iki gazeteci, Filistinlilerle İsrail askerleri arasındaki çatışmaların yakınında bulunan bir kontrol noktasında durduruldular. Araçlarından indirilen kameramanlar, İsrail askerinin şiddetine maruz kaldı. Tüfekleriyle gazetecilere vuran İsrail askerleri, Reuters kameramanlarının basın kartlarını göstermelerine de izin vermedi.

Daha sonra sokak ortasında gazetecilerin kıyafetlerini çıkarttıran İsrail askerleri, kameramanları dizlerinin üzerine çöktürdü ve gözyaşartıcı gaz attı. Gazdan etkilenen Mümin Vazvaz hastaneye kaldırıldı. İsrail ordusu iddiaları ciddiye aldığını olayla ilgili soruşturma başlattığını açıkladı.