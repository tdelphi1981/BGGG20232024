Sarkozy geri dönmek istiyor
Fransa'da anamuhalefetteki Halk Hareketi Birliği'nin kurucularından Alain Juppe, eski Cumhurbaşkanı Nicolas Sarkozy'nin siyasete geri dönme niyetinde olduğunu söyledi.
France info radyo kanalının sorularını yanıtlayan eski Başbakan ve Dışişleri Bakanı Juppe, 'Sarkozy, 2017 yılındaki cumhurbaşkanlığı seçimlerine adaylığını koyma niyetinde' ifadesini kullandı.

Sarkozy ile ara sıra telefonda konuştuğunu kaydeden Juppe, eski cumhurbaşkanının siyasi gündemi yakından takip ettiğini söyledi.

Juppe, 'Sarkozy olan biteni yakından izliyor ve ben onun 2017 yılındaki seçimlerde adaylığını koyma niyetinde olduğunu hissettim'ifadesini kullandı.

Sarkozy'nin seçimleri bırakmasının ardından UMP'deki liderlik krizi, partiyi ikiye bölünme aşamasına getirmişti.

Parti içindeki liderlik yarışını az bir farkla da olsa Jean-François Cope'nin kazanmasının ardından diğer aday François Fillon, seçimlerde usulsüzlük ve hile yapıldığını iddia ederek sonuçları mahkemeye götürme tehdidinde bulunmuş ve kendisini destekleyen 60'a yakın milletvekiliyle mecliste kısa bir süre ayrı bir siyasi grup kurmuştu.

İki aday daha sonra, gelecek yıl tekrar genel başkanlık seçimi yapılması ve seçime kadar ortak yönetim konusunda anlaşmaları sonucu parti içindeki kavga şimdilik sona ermişti. UMP'de Sarkozy'nin liderlik için geri dönmesini isteyenlerin sayısının önemli ölçüde arttığı belirtiliyor.