Tecavüz mağduru kadın geri çevrildi
Almanyanın Köln kentinde Katolik Kilisesine bağlı iki hastanenin, tecavüze uğradığı belirtilen bir kadını 'ertesi gün hapı' istediği için geri çevirdiği ileri sürüldü.
Kölner Stadt-Anzeiger gazetesinde yer alan habere göre, gittiği bir partide kendisine uyuşturucu verilen 25 yaşlarındaki bir kadın, daha sonra parkta bir bankın üzerinde yatarken kendine geldi. Haberde, kadının nöbetçi doktora gittiği ve doktorun tecavüz şüphesiyle cinsel ilişki olup olmadığının tespiti için kadını hastaneye sevk ettiği belirtildi.

Doktorun istenmeyen olası bir hamileliğe karşı da genç kadına 'ertesi gün hapı' verilmesini tavsiye ettiği haberde, gittiği iki hastanenin genç kadını tedavi etmeyi ve hamileliğin oluşmasını önleyici hapı vermeyi geri çevirdiği belirtildi.

Köln polisi de tecavüz olayını doğrulayarak "Olaydan ve söz konusu kadından haberdarız" açıklamasında bulundu. Nöbetçi doktorun istediği muayenenin daha sonra başka bir hastane tarafından yerine getirildiğini kaydeden polis, olayın ayrıntılarıyla ilgili bilgi vermedi.
İki hastane hamileliği önleyici hapı vermeyi reddetti.

Vakıftan açıklama

Söz konusu iki kilise hastanesinin bağlı olduğu Cellitinnen zur hl. Maria Vakfı'nın sözcüsü de basına yansıyan olayla ilgili bir açıklama yaptı. Tecavüz mağdurunun geri çevrilmediğini savunan sözcü, Katolik Kilisesi'ne bağlı hastanelerin, tecavüz sonrası da dâhil olmak üzere hamileliklere prensip olarak son vermeyi reddettiğini kaydetti.

Sözcü ancak bu iki hastanede muayenenin mümkün olduğunu, tecavüz mağduru kadının neden muayene edilmeği konusunda ise bilgisinin bulunmadığını söyledi.

Hrıstiyan Demokrat Birlik partisinin Federal Milletvekili Ursula Heinen-Esser de olayı 'skandal' olarak nitelendirdi. Heinen-Esser, hastanelerin tecavüz mağdurlarına her türlü yardımı sağlamakla yükümlü olduğunu kaydetti.

DW Türkçe