5 saat kala idamı ertelendi
ABD'nin Teksas eyaletinde 71 yaşındaki komşusunu öldürmekten mahkum olan kadının idamı, infazına 5 saat kala ertelendi.
ABD'nin Teksas eyaletinde bugün idam edilmesi planlanan ve ülkede 2010'dan bu yana idam edilecek ilk kadın olan Kimberly McCarthy'nın infazı durduruldu.

Bölge mahkemesi hakimi Larry Mitchell, 51 yaşındaki Kimberly McCarthy'nin idamını, infazına 5 saat kala 3 Nisan'a erteledi.

Dallas bölge savcısının yardımcısı Shelly Yeatts, bölge mahkemesi hakiminin kararını temyize götürmeyeceklerini açıkladı.

Siyahi olan Kimberly McCarthy'nin avukatları, müvekkillerini idama mahkum eden jüri üyelerinin, "ırksal açıdan uygunsuz biçimde seçildiğini" savunuyorlardı. Jüride 11 beyaz, bir siyahi bulunuyordu.

McCarthy, 1997'de Lancaster'da 71 yaşındaki komşusunu öldürmekten suçlu bulunmuştu.