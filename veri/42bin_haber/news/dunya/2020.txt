Rus televizyonu Türkiye sınırındaki Esedin askerlerini görüntüledi
Rus devlet televizyonu Russia Today, Suriye'nin Türkiye sınırına yakın bölgelerde keskin nişancı olarak görev yapan Beşşar Esed'in askerlerini görüntüledi. Ormanlık alanda roket fırlatan ve eğitim yapan askerler, daha çok Türkiye'ye geçmek isteyen Suriyeli mültecilerin korkulu rüyası.
Latakya'nın kuzeyinde görev yapan askerlere göre stratejik noktada bulunan bölge Esed'in özel birlikleri tarafından kontrol ediliyor. Ancak, onlar muhalif grupların bölgeyi ele geçirmek için çalıştığını söylüyor. Bölgede son iki günde şiddetli çatışmalar olmuş, iki taraftan da ölü ve yaralılar var.

Türkiye sınırında yer alan arazinin ormanlık ve dağlık alan olması nedeni ile özel birliklerin görev yaptığı, keskin nişancı ve eğitimli birliklerin olduğu bölgede her an her şeyin yaşanabileceği belirtiliyor.

MEDVEDEV, SİLAH SEVKİYATININ DURDURULMASINI İSTEDİ

Diğer taraftan Suriye lideri Beşşar Esed'in ölümcül hatalar yaptığını, reform sürecini yeterince hızlı işletmediğini ve iktidarda kalma süresinin her geçen gün azaldığını kaydeden Rusya Başbakanı Dmitri Medvedev, Suriye'de çatışan taraflara silah sevkiyatının durdurulmasını istedi.

Alman gazetesi Handelsblatt'a konuşan Medvedev, "Biz herkesle diyaloga hazırız. Biz muhalefete ya da başka birilerine silah sevkiyatına karşıyız. Bizim durmaya ihtiyacımız var." dedi.

Uluslararası toplumun müdahalesi olması durumunda Suriye'nin bölüneceği uyarısı yapan Medvedev, "Suriye çok zor bir ülke. Libya'nın parçalanmasından daha zor. İslamiyet'in farklı mezheplerindeki topluluklar kendi topraklarını istiyor. Eğer Sünniler iktidara gelirse örneğin ne olacak? Alevileri yok edecekler. Bizim buna izin vermememiz gerekiyor. Öncelikle ülkenin geleceği konusunda anlaşmalılar. Kimin lider olacağı ikinci mesele. Bu yüzde Rusya, hem Esed hem de muhalif gruplarla diyalog halinde. Bu tamamı ile pragmatik bir pozisyon" değerlendirmesinde bulundu.