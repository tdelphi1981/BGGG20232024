'Türkiye'nin yerini Mısır aldı'
BBC, Türkiye’nin “bölgede arabuluculuk rolünü Mısır’a kaptırdığı” yorumunu yaptığı haberinde Türkiye’nin İsrail’e yönelik "çıkışlarının, bölgede arabulucu arayışında Ankara’nın adres olarak gösterilmesini zorlaştırdığını savundu.
 Mısır’ın öncü rolü ile Hamas ile İsrail arasında ateşkesin sağlanması, Türkiye’nin “bölgede arabuluculuk rolünü Mısır’a kaptırdığı” yorumlarına yol açtı. BBC, “Müslüman Kardeşler ve Türkiye: Rakip Mi, Müttefik Mi?” sorusuna yanıt ararken Türkiye’nin İsrail’e yönelik "çıkışlarının, bölgede arabulucu arayışında Ankara’nın adres olarak gösterilmesini zorlaştırdığını" görüşünü de dile getirdi. İngiliz yayın kuruluşu BBC, Gazze’ye yönelik bombardımanın sona ermesi ve ateşkes ilan edilmesi çabalarına “uzanan ellerden birinin” de “bölgede arabuluculuk rolünü Mısır’a kaptıran” Türkiye’den geldiği yorumunu yaptı.
 Dışişleri Bakanı Ahmet Davutoğlu’nun İsrail’e yönelik sert açıklamalar yaptığını belirttiği haberinde “Türkiye, Hamas idaresindeki Gazze halkına desteğini insani boyuta yerleştirse de, bu desteğin arkasında Müslüman Kardeşler'le kurulan ideolojik bir bağ olabileceği düşüncesi de tartışılır oldu” dedi.
 YAŞAR YAKIŞ’IN DEĞERLENDİRMELERİ
 Türkiye’nin Müslüman Kardeşler'in uzantısı olarak görülen Hamas’a desteğinin de, “ideolojik çıkar” tartışmalarını alevlendirdiği görüşünü dile getiren BBC’nin haberinde görüşlerine yer verdiği Dışişleri eski Bakanı Yaşar Yakış ise, "laik bir ülke olarak Türkiye’nin din temelli ideolojik bir taraf" olduğunu öne sürmenin "tek yanlı" bir yaklaşım olduğunu ifade etti. Türkiye’nin Gazze halkına desteğinin, Hamas’ın Müslüman Kardeşler'in uzantısı olmasıyla ilişkilendirilmemesi gerektiğini savunan Yakış, “Gazze’deki halk, El Fetih tarafından yönetiliyor olsaydı aynı sempatik yaklaşım yine gösterilirdi” şeklinde konuştu.
 BBC, haberinde Mısır'ın yeni lideri Muhammed Mursi’nin ateşkes sağlanmasında büyük rol oynadığına dikkat çekerken de “Halk ayaklanmalarıyla değişen coğrafyada doğan ‘ılımlı İslam modeli’, AKP iktidarındaki Türkiye ile de ilişkilendirilmişti” dedi. BBC, haberinde laikliğin Müslüman Kardeşler için bir sorun oluşturup oluşturmadığı konusuna ilişkin görüşleri de yansıttı. Dışişleri eski Bakanı Yakış’a göre, laikliğin Müslüman Kardeşler için her zaman bir sorun oluşturduğunu belirten BBC, “Dolayısıyla Türkiye’nin Müslüman Kardeşler çizgisinde gittiği iddiaları da laiklik olgusuna takıldı” ifadesini kullandı.
 “ANADOLU VE MISIR REKABET EDER”
 Bu arada, Müslüman Kardeşler idaresindeki Mısır ile Türkiye arasında “arabuluculuk” rolü üzerinden bir rekabet olduğuna da değinen Yakış, “Anadolu ve Mısır iki ayrı güç odağıdır. Bunlar rekabet eder. Şimdi o rekabeti daha medeni biçime, işbirliği haline sokmuş durumdayız” şeklinde konuştu.
 “ARABULUCU ADRESİ ANKARA DEĞİL”
 BBC, Türkiye’nin İsrail’e yönelik çıkışlarının, bölgede arabulucu arayışında Ankara’nın adres olarak gösterilmesini de zorlaştırdığını da savunduğu haberinde rekabetin Müslüman Kardeşler'in gücünün artmasıyla dengelerin de değişmesine neden olduğu değerlendirmesini yaptı.
 ANKA