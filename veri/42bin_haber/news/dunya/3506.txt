Saldırı tehdidine BM'den cevap
Birleşmiş Milletler Güvenlik Konseyi, Kuzey Koreye yaptırımların sertleştirilmesini öngören karar tasarısını kabul etti. Kararda, nakit transferlerinin yanı sıra dış ticarete de sınırlama getirilmesi öngörülüyor.
Rusya'nın başkanlık ettiği BM Güvenlik Konseyi toplantısında kabul edilen yaptırım paketinde Kuzey Kore'ye satılması yasaklanan malların da listesi açıklandı. Bunlar arasında yat, yarış otomobilleri, lüks otomobiller ve süs eşyası ve mücevher bulunuyor. Bu tür ürünlerin Kuzey Kore'ye ihraç edilmesi 2006 yılından bu yana yasak. Lüks tüketim mallarının yanı sıra, ülkeye nükleer teknoloji malzemesi de ihraç edilmiyor. Ancak uzmanlara göre bu yasaklara bağlı kalınmadı.

Birleşmiş Milletler Genel Sekreteri Ban Ki Moon, yaptırımların sertleştirilmesi kararına ilişkin olarak yaptığı açıklamada, uluslararası toplumun Kuzey Kore'nin nükleer silah üretme girişimlerine müsamaha göstermeyeceğini söyledi. ABD'nin BM nezdindeki Büyükelçisi Susan Rice ise bu yaptırımların Kuzey Kore'yi derinden etkileyeceğini ifade etti. Rice, hükümetinin Japonya ve Güney Kore'nin güvenliğini garanti ettiğini de belirtti. Ancak yaptırımların başarıya ulaşmasının Kuzey Kore'nin tek müttefiki Çin'in tutumuna bağlı olduğu ifade ediliyor. 

BM Güvenlik Konseyi söz konusu kararı, Kuzey Kore'nin ABD'yi nükleer saldırı ile tehdit etmesinden birkaç saat sonra aldı. Kuzey Kore 12 Şubat'ta üçüncü kez olmak üzere nükleer deneme yapmıştı. Kuzey Kore için 2006 ve 2009 yıllarında da yaptırım kararı alınmıştı. O tarihten bu yana ülkeye silah ambargosu da uygulanıyor.

DW Türkçe