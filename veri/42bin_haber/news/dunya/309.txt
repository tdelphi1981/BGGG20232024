'Türk-İsrail ilişkileri sınanıyor'
New York Times'in yayınladığı makalede Başkan Obama'nın düzenli olarak Başbakan Erdoğan ile istişarelerde bulunduğu belirtilirken "Yine, İsrail konusunda ikili aynı çizgide değil ve bu Türkiye'nin Washington'daki etkinliğini tıkıyor" görüşü öne sürüldü.
 Dokuz Türk’ün ölümüyle sonuçlanan Mavi Marmara baskını nedeniyle dört İsrailli eski komutanın İstanbul’da yargılanmaya başlaması “Türkiye-İsrail ilişkileri sınanıyor” yorumlarına yol açtı. Türkiye'nin İsrail konusunda ABD'den farklı bir çizgide olmasının, Washington'daki etkinliğini olumsuz etkilediği savunuluyor.
 New York Times, internet sitesinde ve uluslar arası yayını olan İnternational Herald Tribune’de yayınladığı, Andrew Finkel imzalı makalede Mavi Marmara operasyonunun sonucunda “Türkiye’nin İsrail ile pragmatik dostluğunun çökerek bölgeyi istikrarlaştırmaya yardımcı olabilecek Ortadoğu’daki az sayıda ilişkilerden birini tehlikeye soktuğunu” kaydetti.
 İsrail hükümetinin davayı “şov” olarak nitelediği belirtilirken “Tüm İstanbul’ a dağıtılan, halkı mahkeme önünde gösteri çağıran billboardlara bakılırsa haklı olabilir” ifadesi kullanıldı.
 Buna karşın gösteriye ancak birkaç yüz kişinin katıldığına, bir arada kürtaj nedeniyle Başbakan Erdoğan’a protesto ettikleri için yargılanan dört kadının beraatı için gösteri yapanların daha çok ses çıkarttığına dikkat çekildi. Makalede Türkiye’nin İsrail’e kızgınlığı hala devam etse de artık o kadar yankı yapmadığı savunularak bunun bir nedeni olarak Mavi Marmara olayından bu yana Ortadoğu’da yaşanan değişiklikler gösterildi.
 2010 ilkbaharında İsrail’in o kadar önemli bir müttefiki üzdüğü için bedelini ödeyeceği yaygın bir biçimde düşünüldüğü belirtilerek “Ancak o zamandan beri geçen 2.5 yılda Türkiye de dost kaybediyor” savına yer verildi.
 Bu çerçevede, Türkiye’nin Esad rejimi ve Irak hükümetiyle ilişkilerinin bozulduğunun bunun sonucunda da İran ile bağlarının gerginleştiği belirtildiği makalede “Türkiye’nin bölgesindeki tırmanan izolasyonu,  kendisini eski bir müttefik ABD’ye eskisinden çok yakınlaştırdı” denildi.
 Makalede ABD Başkanı Barack Obama’nın düzenli olarak Başbakan Recep Tayyip Erdoğan ile istişarelerde bulunduğunun bilindiği belirtilirken de “Ancak İsrail konusunda ikili aynı çizgide değil ve bu, Türkiye’nin Washington’daki etkinliğini tıkıyor” ifadesi kullandı.
 Obama Yönetiminin Erdoğan’ın “fazla ileriye gitmesi” olasılığı karşısında temkinli olduğu” öne sürülürken Erdoğan’ın Gazze’yi ziyaret etme niyetini açıkladığına dikkat çekilerek “Ancak Ortadoğu’da yaygın Siyonist karşıtı söylemlerle flört eden bir Türkiye, Amerikalılar için İsrail ile konuşabilen bir Türkiye kadar çekici değil” yorumu yapıldı.
 İsrail hükümetinin, Türkiye’nin, Mavi Marmara konusunda özür ve tazminat yanında  diğer koşulu “Gazze ablukasının kaldırılmasına” boyun eğmeyeceği savunulurken “Bu; Gazze Şeridi’ndeki ıstıraba bir çözüm bulununcaya dek Türk-İsrailli ilişkiler onarılmayacak demek” değerlendirmesi de yapıldı. (ANKA)