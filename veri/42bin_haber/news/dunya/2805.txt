Gürcistan dış hedeflerini belirledi
Gürcistan'da hükümet, yeni dış politika konsepti için 14 maddelik taslak hazırladı.
Batı ve Rusya ile ilişkilerin ön plana çıktığı taslakta; Türkiye, Azerbaycan ve Ermenistan'la güçlü ilişkileri öngören denge politikası da yer almakta.

Meclis Dışilişkiler Komitesi Başkanı Tedo Japaridze hazırlanan taslak üzerinde mutabakat oluşturmak için yeni çalışmayı muhalefet partisine de iletti.
Dışişleri Bakanı Maya Panjikidze ise, 14 maddelik konseptin çok önemli içeriğe sahip olduğunu, muhalefetle işbirliği içerisinde önemli ilerlemeler kaydedileceğini dile getirdi.

HAZIRLANAN TASLAKTA YER ALAN 14 MADDE İSE ŞU ŞEKİLDE BELİRTİLMEKTE : 

-Gürcistan'ın dış politikası milli menfaatler ve uluslararası yükümlülüklere göre şekillenmelidir.
-Yasama sisteminin ana amacı ülkenin bağımsızlığı, egemenliği ve toprak bütünlüğünü sağlamaktır.
-Dış politika önceliği Avro-Atlantik entegrasyonu ile AB ve NATO'ya üye olmaktır.
-Gürcistan küresel mücadele konularına yönelik yükümlülükleri kabul eder.
-Demokrasinin geliştirilmesi yoluyla uluslararası ilişkiler geliştirilecek, çatışma çözümü konusunda ilerleme sağlanacak ve ülke yabancı yatırımcılar için cazip hale getirilecektir.
-Avrupa Birliği diyalog sürecinde yükümlülükler yerine getirilecek, Doğu Ortaklığı ve Avrupa Komşuluk Politikası kapsamında demokrasi insan hakları, ekonomik entegrasyon, AB hukukuna uyumluluk ve çevre enerji güvenliği konularında ilerleme sağlanacaktır.
-Gürcistan bölgede ve dünyada yaşanan çatışmalarda stratejik bir aktör olmayı değil, barışın tesisinde ihtiyaç duyulan bir ülke olmalıdır.
-Gürcistan, dostu olan ABD ile Stratejik Ortaklık Planı çerçevesinde mevcut ilişkilerini sürdürmeye devam edecektir.
-Gürcistan, Rusya ile ilişkileri ilerletmek için uluslararası tüm olanakları kullanmalıdır. Bunun esas hedefi ise; mevcut sorunların ortadan kaldırılması, ülkenin toprak bütünlüğünün sağlanması ve egemenliğin yeniden tesis edilmesidir.
-Kuzey Kafkasya halkları ile iyi komşuluk siyaseti çerçevesinde ilişkiler ilerletilecektir.
-Gürcistan bölgede ekonomik entegrasyona ve siyasi ortaklıklara dahil olmalıdır. Bu yüzden Türkiye, Azerbaycan ve Ermenistan'la siyasi ve ekonomik ilişkiler geliştirilmelidir.
-Bölgesel proje ve politikalar açısından Orta Asya ve Hazar bölgesi dış politikanın öncelikleri arasında yer almalıdır.
-Gürcistan BM, AGİT, Karadeniz İşbirliği Teşkilatı ve diğer Avrupa teşkilatlarıyla çok yönlü ilişkiler geliştirmelidir.
-Gürcistan, sorunların çözümü için bünyesindeki en iyi temsilcileri ve diplomatları görevlendirecektir. 
-Ülkenin akademik ve uzmanlık imkânları azami ölçüde değerlendirilecektir.