'Bölgesel savaş çıkabilir'
Suriye Kürt Ulusal Konseyi Başkanı Abdülhakim Beşşar, Suriye rejiminin düşmemesi halinde bölgesel savaş çıkabileceğini ileri sürdü.
 Başbakanlık Kamu Diplomasisi Koordinatörlüğü ve SETA Vakfı işbirliğiyle İstanbul'da düzenlenen İstanbul Küresel Forumu'na katılan Suriye Kürt Ulusal Konseyi (SUKUK) Başkanı Abdülhakim Beşşar, Suriye'de yaşanan gelişmelere ilişkin değerlendirmelerde bulundu.
 Suriye rejimine karşı bölgesel güçlere birlik çağrısı yapan Beşşar, ''Öncelikle Suriye'de akan kanın durması, acıların sona ermesi hatta bölgeye yayılabilecek olası bir savaşın engellenmesi için Esed rejiminin düşürülmesinde bölgesel güçler birlikte hareket etmeli. Rejimin düşmemesi halinde bölgesel bir savaş çıkabilir'' diye konuştu.
 Uluslararası güçlerin Suriye konusuna gerekli önemi vermediğini söyleyen Beşşar, Amerika Birleşik Devletlerini eleştirerek, ''ABD, Suriye'de akan kanın durdurulmasında tam bir acziyet sergiledi. ABD'nin bu tavrı belki de yönetimdeki zaafiyetten kaynaklanıyor. Ancak bu acziyet Suriye yönetimini güçlü gösterdi'' dedi.
  