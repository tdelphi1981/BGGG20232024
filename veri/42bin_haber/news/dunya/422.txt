İşte Çin’in yeni liderleri
Çin'i 10 yıllığına yönetecek Çin Komünist Partisi'nin (ÇKP) 7 yeni ismi açıklandı. Buna göre ÇKP Merkez Komitesi, yeni genel sekreterliğine Xi Jinping seçildi.
 Dün sona eren ÇKP'nin 18. genel kongresinin ardından seçilen partinin merkez komite üyeleri, ülkenin yönetiminde söz sahibi olacak politbüronun 7 daimi üyelerini seçti.
 Bu sabah yapılan 18. Merkez Komitesi'nin birinci toplantısında politbüro daimi üyeliklerine şu an Cumhurbaşkanı yardımcısı olan Xi Jinping, Başbakan Yardımcısı olan Li Keqiang, yine Başbakan Yardımcısı Zhang Dejiang, Komünist Parti'nin Şanhay lideri olan Yu Zhengsheng, propaganda sorumlusu Liu Yunshan, ekonomiden sorumlu Başbakan Yardımcısı olan Wang Qishan ve Pekin'e komşu Tianjin şehrinin ÇKP sekreteri Zhang Gaoli seçildi.
 Xi ve diğer altı üye bugün dünya basınının karşısına geçti. Başkent Pekin'deki Büyük Halk Sarayı'nda yapılan törende, Xi Jinping, Politbüro Daimi Komitesi'nin en önünde sahneye çıktı. Bu Xi'nin partinin yeni lideri olduğu anlamına geliyordu. Li Keqiang'ın sahneye ikinci sırada çıkması da yine teamüller gereği başbakan olacağına işaret etti. Ayrıca tanıtımdan önce sahneye yapıştırılan yedi adet siyah bant da daimi üye sayısının 9'dan 7'ye indiğini göstermişti.
 YOLSUZLUK VURGUSU-
 Tanıtım törenindeki konuşmasında Xi, 5 bin yıllık tarihe sahip Çin'in insanlık tarihine katkısının büyük olduğunu, modern dönemlerdeki yükselme çabalarının başarısızlığa uğradığını kaydetti. ÇKP'nin yeni dönemde ülkeyi fakirlikten alıp güçlü bir duruma getirdiğine değinen Xi, önlerinde çok çetin görevler olduğunu ve bunlardan birisinin de parti üyelerinin karıştığı yolsuzluk ve rüşvet olayları olduğuna vurgu yaptı. Xi, partideki disiplinin de geliştirilmesi gerektiğini söyledi. Yeni lider kadrosunun büyük bir sorumluluk üstlendiğini söyleyen Xi,  görevlerinin birleşmek ve partiyle Çin halkını daha güçlü kılmak olduğunu belirtti. Halkın daha iyi bir yaşam için mücadele etmeleri gerektiğini de belirten Xi, konuşmasının sonunda medyaya seslenerek, Çin'in dünyayı, dünyanın da Çin'i tanımaya ihtiyacı olduğunu ifade etti. Parti olarak övünülecek işlere imza attıklarını ancak bunun her şeyin tamamlandığı manasına gelmediğini ve yan gelip yatmayacaklarını dile getirdi.
 NASIL SEÇİLDİLER?
 ÇKP Politbüro Daimi Komitesi,  Merkez Komitesine seçilen 205 üye tarafından seçildi. 
 Teamüller gereği ÇKP Genel Sekreteri ülkenin yeni Cumhurbaşkanı da olacak. Xi, gelecek yıl Çin Halk Meclisi'nin Mart ayında yapılacak yıllık olağan toplantısında Cumhurbaşkanlığı görevini Hu Jintao'dan alacak. Yeni Başbakan ise Başbakan Wen Jiabao'un yardımcısı ve bugün daimi üyeliğe seçilen Li Keqiang olacak.  Yeni lider kadrosunun, önümüzdeki bir kaç ay içinde aşamalı olarak görevlerini devralası bekleniyor.
 Çin medyasına göre ordunun başı olarak nitelendirilen Merkezi Askeri Komisyon Başkanlığı görevine de Xi Jinping, başkan yardımcılığına da Fan Changlong ve Xu Qiliang seçildi. Daimi üyeliğe seçilen Wang Qishan, partinin merkezi disiplin denetim komisyonu genel sekreteri oldu.
 Bugün ayrıca komisyonun ilk toplantısında seçilen komisyon genel sekreteri, sekreter yardımcıları ve daimi üye listeleri de onaylandı.
 Xİ KİMDİR?
 ÇKP'nin eski Şanghay lideri olan 59 yaşındaki Xi, ÇKP'nin 2007'de yapılan 17. Genel Kongresi'nden politbüro üyeliğine seçilmişti. Eşi Çin'in ünlü bir şarkıcısı olan Xi, ülkedeki ''veliaht prensler'' olarak adlandırılan gruba dahil. Çünkü Xi'nin babası eski üst düzey bir asker ve ÇKP'nin önde gelenlerinden. Medyadaki yorumlara göre Hu Jintao'nun selefi Jiang Zemin'e yakın birisi olduğu, Hu'nun ise aslında halef olarak Li Keqiang'ı seçmek istediği ancak buna gücünün yetmediği ifade ediliyor.
 40 yıldır parti üyesi olan Xi ayrıca ülkede komünist devrimi yapan kadrodan bir kişinin de yakın akrabası durumunda bulunuyor.
 Xi ayrıca partinin içindeki grupların üzerinde mutabakat sağladıkları bir kişi olacak da öne çıkmıştı.
 CİHAN
  