"Alçak koltuk" liste dışı!
Türkiye ile İsrail arasındaki "alçak koltuk krizi"nin baş aktörlerinden İsrail Dışişleri Bakan Yardımcısı Danny Ayalon, 22 Ocak'taki seçimlerde partisi tarafından aday gösterilmedi. Ayalon'un liste dışı kalması şaşkınlık yarattı.(CNN TÜRK) -- Dışişleri Bakanı ve "Evimiz İsrail" Partisi lideri Avigdor Lieberman dün aday listesini açıkladı ancak listede Ayalon'ın ismi yoktu. 

Ayalon'la iyi ilişkileri olduğu bilinen Lieberman'ın "dengeli ve milliyetçi" olarak tanımladığı listede Ayalon'un isminin olmaması şaşkınlık yarattı. 

Ayalon, Facebook sayfasından yazdığı iletiyle listeye alınmadığını doğruladı. 

Ayalon, "Geçtiğimiz dört yıl içinde, karışık ve zorlu bir dönemde İsrail Dışişleri Bakan Yardımcılığı görevini üstlendim. Diplomatik, güvenlik ve ekonomik alanlarda İsrail'in refahı ve kudreti için çalışmaya devam edeceğim" dedi. 

Danny Ayalon yok ama Lieberman'ın partisinin üst düzey noktalarına getirdiği isimler arasında eski Başbakan İzak Şamir'in oğlu Yair Şamir ve Enerji ve Su Bakanı Uzi Landau ile Kamu Güvenliği Bakanı İzak Aharo-Noviç var.

İsrail basınında, Lieberman'ın şaşkınlık yaratan bu kararının nedeni olarak "alçak koltuk krizi"ni gösteren yorumlar da yer aldı.