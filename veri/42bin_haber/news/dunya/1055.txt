Maliki'ye 'Irak Baharı' uyarısı
Irak'ın önde gelen Şii liderlerinden Mukteda Sadr, Ortadoğu ve Kuzey Afrika coğrafyasında baskıcı rejimleri iktidardan uzaklaştıran 'Arap Baharı'nın Irak'ta da yaşanabileceği uyarısında bulundu.
Irak parlamentosundaki Sadr grubunun da lideri olan Mukteda Sadr, Necef kentinde düzenlediği basın toplantısında, ülkede son haftalarda artan siyasi gerilime ilişkin değerlendirmelerde bulundu. Başbakan Maliki liderliğindeki Irak hükümetini, kendi başına karar almak ve ülkedeki diğer siyasi grupları dışlamakla eleştiren Sadr, 'Maliki, Irak hükümetinin yalnızca Şii olmadığını, Sünniler, Şiiler, Kürtler, Türkmenler ve Hristiyanlar ile birlikte toplumun bütün kesimlerinin hükümeti olduğunu bilmelidir' dedi. Ortadoğu ve Kuzey Afrika coğrafyasındaki değişimlere atıfta bulunan Sadr, benzer şekilde 'Irak Baharı'nın da yaşanabileceği uyarısında bulundu. Mukteda Sadr, Başbakan Maliki'ye, 'yeni Irak'ın inşası için diğer siyasi aktörlere fırsat vermesi çağrısı yaptı. -El-Anbar'daki gösterilere destek- Irak hükümetinin kamu hizmetlerini yerine getirmekte başarısız olduğunu savunan Sadr, geçen hafta Bağdat'taki yağışların ardından yaşanan kaosun, bu başarısızlığın açık bir göstergesi olduğunu ifade etti. Sadr, Irak hükümetinin, geride kalan dönemde Irak halkının menfaatine olacak icraatlarda bulunmadığını da ileri sürerek, Başbakan Maliki'nin, sokaklara inerek halkın şikayetlerine kulak vermesi gerektiğin söyledi. Sünni ağırlıklı El-Anbar bölgesinde, Maliki hükümetine karşı düzenlenen gösterilere de değinen Sadr, devrik lider Saddam Hüseyin'in posterleri ve eski Irak bayraklarının taşınmaması şartıyla bu gösterilere destek verdiklerini belirtti.