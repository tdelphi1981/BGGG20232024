Mısır ordusu, tünellerin baskı sonucu kapatıldığı iddialarını yalanladı
Mısır Ordusu Sözcüsü Ahmed Ali, Gazze'deki tünellerin kapatılması kararının baskı altında alındığı iddialarının gerçeği yansıtmadığını belirterek, 'Tünellerin kapatılması, Kartal Operasyonu'nun önemli bir parçasıdır' dedi.
Ali, AA muhabirine yaptığı açıklamada, Savunma Bakanı Abdulfettah es-Sisi'nin, Mısır ordusuna, tünellerin kapatılması yönünde talimat verdiğini belirtti. Ali, tünellerin kapatılmasının, ülkenin ulusal güvenliğini sağlamak amacıyla yürürlüğe konulan 'Kartal Operasyonu'nun önemli bir parçası olduğunu söyledi.

Söylenenlerin aksine kimsenin Mısır'a bu anlamda herhangi bir baskı yapmadığını ifade eden Ali, tünellerin kapatılması kararının kaçakçılık, yasadışı girişleri önlemek ve ülkenin güvenliğini sağlamak amacıyla alındığını savundu.

Mısır Ordusu Sözcüsü Ahmed Ali, şunları kaydetti:

'Mısır-Gazze sınırındaki Refah kapısı ve Kerem Ebu Salim geçidi insani yardım malzemelerinin Filistin'e ulaştırılmasında alternatif, yasal yollardır. Tüneller ise bilindiği üzere bir dizi yasadışı uygulamaların icra edildiği kanalardır. Bu da Mısır ekonomisine zarar veriyor ve ülkenin çıkarlarına ters düşüyor.'

Mısır, geçen hafta kaçakçılığı ve yasadışı girişleri önlemek gerekçesiyle Mısır-Gazze arasındaki 30 tüneli suyla doldurularak kapatmıştı.

Mısır ordusu, silahlı gruplar tarafından geçen yıl 5 Ağustos'ta bir kontrol noktasını hedef alan ve 16 askerin hayatını kaybettiği saldırının ardından bölgede 'Kartal' adını verdiği geniş çaplı operasyonlara başlamıştı.

Saldırının ardından Mısır yönetimi, Gazze şeridi ile arasındaki birçok tüneli kapatma kararı almıştı.