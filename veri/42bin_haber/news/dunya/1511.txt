Avrupalılar Türklerden 50 kat fazla maden suyu içiyor
Avrupa'da kişi başına yılda 150 litre maden suyu tüketirken, bu oran Türkiye'de 3 litrenin altında. Türkiye aslında doğal mineralli sular açısından en zengin coğrafyalardan biri, ancak yıllık 65 milyon litrelik bu kaynağın sadece yüzde 1'i şişeleniyor.
Süt ve süt ürünleri tüketiminde de Avrupa ile Türkler arasında benzer oranlar olduğu için beslenme kültürü ile bağlantılı ilginç tablolar ortaya çıkıyor. Bu beslenme kültürü sayesinde Avrupalılar kemik erimesi gibi hastalıklara nadiren yakalanırkeb, Türkiye'de belli yaş ve cinsiyet gruplarında kemik erimesi oranları yüzde 30'larda yaşanıyor. Bunun en önemli nedeni, düzenli olarak tüketilen süt ve doğal suyun miktarındaki ve bu yol ile alınan doğal kalsiyum takviyesindeki büyük farklılık.

Alman Maden Suyu Üreticileri Derneği (VDM) tarafından yapılan açıklamaya göre Almanlar 2012 yılında kişi başına 137 litre su tüketti. Bu rakamın geçtiğimiz yıla nazaran yüzde 1,3 oranında arttığına dikkat çeken VDM Başkanı Başkanı Stefan Seip, geçtiğimiz yıl havaların sıcak geçmemesine rağmen su tüketimin arttığını, bunun da sevindirici bir gelişme olduğunu belirtti.

Avrupa'da su yerine mineralli su tercih edilmesinin sebeplerinden biri de toprakta mineral seviyesinin azalmasından sebzelerin etkilenmesi. Meyve ve sebzelerden aldığımız mineralin yeterli gelmediği yerde mineralli su içilerek bu açık telafi edilebiliyor. İçme suyu şebekelerinin giderek kirlenmesi ve mikroplanması da eklenince Avrupa'da her geçen gün mineralli su tüketimi artıyor.

GÜNDE EN AZ 2 LİTRE SU İÇMELİ

Sağlıklı bir hayat için günde en az 2 litre su tüketilmesi gerektiğine dikkat çeken uzmanlar, su tüketimi hakkında şu tavsiyelerde bulunuyor: Güzelleştirici ve gençleştirici özellikleri sebebiyle de mineralli su tercih edilmektedir. Doğal suların içerdiği zengin mineraller vücudumuzda vitaminlerin fonksiyonlarına yardımcı olurlar. İçerdiği zengin kalsiyum ve florür gibi mineraller nedeniyle özellikle çocuklar, bayanlar ve yaşlıların daha fazla maden suyu içmeleri gerekir. Maden suyu içindeki mineraller sebebiyle çok sağlıklı bir içecektir ve insan sağlığını destekleyicidir. Ter, solunum ve idrar ile kaybolan minerallerin yerine gelmesi için su içmenin yanı sıra sıvı ihtiyacının bir kısmı maden suyundan karşılanabilir. 

Amerikan Obezite Birliği sağlıklı bireyler için maden suyu tüketimini günde 600 ml. olarak belirledi. Maden suları yüksek sodyum içerdikleri için aşırı miktarda tüketilmemesi gerekiyor. Maden suyu seçimi yapılırken de düşük sodyum, yüksek magnezyum ve kalsiyum içerikli olanlar tercih edilmeli. Sağlıklı insanlar günde iki şişe, kilolu kişiler bir şişe içebilir. Kalp, böbrek ve hipertansiyon hastaları ise maden suyundan uzak durmalı.