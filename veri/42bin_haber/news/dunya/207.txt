Sudan'da silah fabrikasındaki patlama
Sudan yönetimi, İran donanmasına ait 2 savaş gemisinin Sudan'daki bir limana demirlemesinin, başkent Hartum'da geçen hafta Yermük silah fabrikasında meydana gelen patlamalarla ilgisinin olmadığını bildirdi.
 Sudan Dışişleri Bakanı Ali Karti, düzenlediği basın toplantısında, İran gemilerinin Sudan'a gizli bir şekilde gelmediğini belirtti. Sudan Hükümeti'nin daha önceki açıklamalarını yineleyerek, silah fabrikasındaki patlamanın İsrail'in hava saldırısından kaynaklandığını belirten Karti, ''İsrail, ABD'den aldığı yüksek teknolojiyi çocukça terör eylemlerinde kullanıyor'' dedi.
          
 Fabrikanın İran'a ait olduğu yönündeki spekülasyonları da yalanlayan Karti, ''İran'ın, ne kendisi ne de müttefikleri için Sudan'da üretilmiş silahlara ihtiyacı var'' diye konuştu.
          
 Sudan ordu sözcüsü Halid Saad da İran gemilerinin Sudan ve İran donanmaları arasındaki dostluk ilişkileri çerçevesinde Port Sudan Limanı'na demirlediğini, daha önce Pakistan, Mısır ve Hindistan'ın da benzer ziyaretlerde bulunduğunu hatırlattı.
          
 İran makamları ise Sudan'a demirleyen Şehid Nakdi fırkateyni ile helikopter gemisi Harg'ın ''barış ve dostluk mesajı taşıdığını'', bölgede korsanlık olaylarına karşı ulaşım ve nakliye güvenliğinin sağlanması için çaba gösterdiğini belirtti.       
 Başkent Hartum'daki Yermük silah fabrikası, geçen hafta meydana gelen patlamalarla büyük ölçüde tahrip olmuştu. Sudan, olayın İsrail savaş uçakları tarafından düzenlenen bir hava saldırısı olduğunu belirterek, Birleşmiş Milletler'e şikayette bulunacağını açıklamıştı.
          
 İsrail medyası, fabrikada İran silahlarının üretilip depolandığı iddialarını gündeme taşımış ancak Sudan bu iddiaları yalanlamıştı.
          
 AA