Cenaze için geniş güvenlik önlemleri alındı
Lübnan'ın başkenti Beyrut'ta düzenlenen bombalı saldırıda öldürülen Lübnan İç Güvenlik Birimi İstihbarat Başkanı Visam el-Hasan'ın cenaze namazı ve defin işlemleri için geniş güvenlik önlemleri alındı.
 Beyrut'un Eşrefiye semtindeki patlamada 7 kişi ile birlikte hayatını kaybeden Hasan için ilk tören İç Güvenlik Birimi merkezinde yapılacak.
  
 Bugün şehir merkezinde düzenlenecek cenaze töreni öncesinde, Hasan'ın naaşı Muhammed el-Emin Camisi'ne götürülecek. Burada kılınacak cenaze namazının ardından, 2005 yılında bombalı suikastta öldürülen eski Lübnan Başbakanı Refik Hariri'nin yanına gömülecek.
  
 Muhalefet partilerinin çağrısı üzerine, cenaze törenine katılmak için binlerce kişinin gelmesi bekleniyor. Bu nedenle Beyrut şehir merkezine çıkan bütün yollar sabahın erken saatlerinde, güvenlik güçleri tarafından trafiğe kapatıldı.
  
 Şehitler Meydanı olarak da bilinen alanda düzenlenecek törende, muhalefet partilerinin başkanlarının konuşma yapması bekleniyor.
 
 -Cumhurbaşkanı Süleyman saldırıyı komplo olarak niteledi
          
 Lübnan İç Güvenlik Kuvvetleri İstihbarat Başkanı Tuğgeneral Visam el-Hasan'ın cenaze töreninde konuşan Lübnan Cumhurbaşkanı Mişel Süleyman, saldırının komplo olduğunu ve aydınlatılacağını söyledi.
          
 Beyrut'ta bombalı saldırıda yaşamını yitiren İstihbarat Şefi Hasan'ın cenaze töreni başladı.
          
 Lübnan İç Güvenlik Karargahında yapılan törende Lübnan Cumhurbaşkanı Mişel Süleyman, Başbakan Necip Mikati, İçişleri Bakanı Mervan Şerbil başta olmak üzere bakanlar, siyasiler ve aile yakınları hazır bulundu.
          
 Cumhurbaşkanı Süleyman törende yaptığı konuşmada, ''Şu an konuşmak çok zor, ama birkaç kelime söylemek istiyorum. Visam kardeşimizin, ailesinin, akrabalarını dostlarının beraber çalıştığı mesai arkadaşlarının, tüm Lübnan'ın hepimizin başı sağ olsun'' dedi.
          
 Süleyman siyasi gruplara ise ''Suçluları kesinlikler korumayın korumaya çalışmayın'' çağrısında bulundu.
         
 Saldırıda ölen Hasan'a ''Sen Lübnan'ın en büyük komutanısın'' diye seslenen Süleyman, saldırının komplo olduğunu ve aydınlatılacağını ifade etti.
          
 İç Güvenlik Kuvvetleri Genel Müdürü General Eşref Riffi de ''Ey Aziz Visam sen devletin şerefisin, bizim gururumuz, kalbimizin en derin yerindesin. Sen vatan demiştin, sen vatanın aziz şehidisin. Doğusundan batısına kadar Lübnan'ın her parçasını çok seviyordun'' diyerek duygularını dile getirdi.
          
 Konuşmaların ardından Cumhurbaşkanı Süleyman, Hasan'ın tabutuna Devlet Şeref Madalyası koyarak alandan ayrıldı.
          
 El Hasan ile birlikte saldırıda hayatını kaybeden şoförü Ahmed Suhyoni'nin naaşı da daha sonra araca yerleştirilerek asıl törenin yapılacağı Beyrut şehir merkezindeki Muhammed El Emin Camisi'ne götürüldü. Binlerce kişi cami önünde toplandı.
  
 -2004 yılından bu yana çok sayıda üst düzey yönetici suikasta uğradı
          
 Lübnan'da 2004 yılından bu yana çok sayıda üst düzey yönetici suikasta uğradı.
         
 Beyrut'ta, Cuma günü düzenlenen bombalı saldırıda Lübnan İç Güvenlik Birimi İstihbarat Başkanı Visam el-Hasan'ın ölümüyle Lübnan'da son yıllarda düzenlenen siyasi suikastlar zincirine bir yenisi daha eklendi.
          
 Eski Ekonomi Bakanı Mervan Hammade, 2004 yılında kendine yönelik yapılan suikast girişiminden sağ kurtulurken Lübnan, 14 Şubat 2005'te eski Başbakan Refik el-Hariri'ye düzenlenen suikastla sarsılmıştı. Hariri suikastının etkileri sadece ülke sınırları içinde kalmadı. Suikastla ilişkisi olduğu iddia edilen Suriye yönetimiyle Lübnan'ın ilişkileri gerildi. Hariri'nin ölümünden aylar sonra ise 2 Haziran'da Beyrut'un Eşrefiye bölgesinde gazeteci Semir Kasir arabasına yerleştirilen bombanın infilak etmesi sonucu yaşamını yitirdi. 2005 yılında peş peşe meydana gelen bu suikastların ardından yine aynı yılın Aralık ayında milletvekili ve gazeteci Cibran Tuveyni de arabasının infilak etmesi sonucu hayatını kaybetti.
          
 Sonraki yıllarda önemli isimlere yapılan suikastlar gündemdeki yerini aldı. Kasım 2006'da Suriye rejimine muhalif Lübnan Sanayi Bakanı Pierre Cemayel, 13 Haziran 2007'de Suriye karşıtı milletvekili Velid İdo, 19 Eylül 2007'de Lübnanlı milletvekili Antonia Ganem de suikasta uğradı.
          
 Suikastların Suriye'nin Lübnan topraklarından çekilmesinin ardından artması ise dikkati çekti.
 
  