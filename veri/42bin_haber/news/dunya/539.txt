İvanişvili: Demokratik gelişmemiz devam edecek
Gürcistan Başbakanı Bidzina İvanişvili, ülkede devam eden demokratik süreçten taviz vermeyeceklerini söyledi.
Yerli ve yabancı basın mensuplarıyla1 Ekim'den sonra başkent Tiflis'te ikinci kez bir araya gelen İvanişvili, ülkesinin iç ve dış politikası, ekonomik ve siyasi yapısıyla ilgili gazetecilerin sorularını cevapladı. Gürcistan Başbakanı,"Seçim sürecinde halkımıza verdiğimiz sözleri yerine getireceğiz" dedi. Her ay medya mensupları ile bir araya gelmeyi planladığını söyleyen İvanişvili, ülkenin en büyük probleminin ekonomi olduğunu belirtti.
Gürcistan Başbakanı'na göre, Rusya ile ilişkilerde henüz olumlu bir gelişme yaşanmadı. Moskova ile ilişkileri normal bir düzeye getirmek istediklerini dile getiren İvanişvili, bunun için özel bir temsilci bile tayin ettiğini, ancak bu adımlarına karşı Moskova'dan bir karşılık göremediğini ifade etti.

 İlk ziyaretini Avrupa'ya gerçekleştirdiğini hatırlatan Bidizina İvanişvili yakında Azerbaycan ve ABD'yi de ziyaret edeceğini aktardı. İvanişvili, Azerbaycan'ın Gürcistan'a doğalgazı uygun fiyatla sattığını dile getirdi. 
Bidzina İvanişvili, ekonomiyi canlandırmak ve işsizliğe çözüm üretmek için gereken her şeyi yapacaklarını söyledi. Gürcistan Başbakanı, bu anlamda gerek yerli gerekse de yabancı sermayeyi teşvik ve yatırımcılara doğru yatırım yapmaları konusunda yardımcı olacak bir vakıf kuracaklarını belirtti. 

İvanişvili Abhazya ve Osetya ile olan sorunları ise ekonomik gelişime, ortak yatırım projesi ve karşılıklı insani ilişkileri geliştirerek çözeceklerini söyledi.
Gürcistan'da eski bakanlara ve değişik görevlerde bulunan devlet görevlileri ilgili tutuklamaları soran bir gazeteciye İvanişvili: Avrupa'ya yaptığım ziyaretlerde de Avrupalı dostlarıma bunları anlattım. Bu tutuklamalar kesinlikle siyasi değil. Görevini kötüye kullanan herkes yaptıklarından mesuldür. Kesinlikle hukuk çerçevesinde sorgulanacaklar, eğer suçlu bulunurlarsa tutuklanacaklar. Ancak bunlar kesinlikle siyasi değil. Gürcistan demokratikleşme alanında çok önemli adımlar atmaktadır. Herkes hukuk karşısında eşittir. Burada yaşananlar bütün demokratik ülkelerde de yaşanan normal hadiselerdir" dedi.
Bidzina İvanişvili daha önce "siyaseti 1 yıl sonra bırakacağım "açıklamasına da açıklık getirerek şunları söyledi: "2014 Nisan ayında siyaseti bırakacağım dedim. Bu konuda birçok spekülasyon yapıldı. Ben ülkemdeki bütün devlet kurumlarının, demokratik kurum haline döndüğü ve şüpheli bir durumun veya cevapsız bir sorunun kalmadığı bir ortamda siyaseti bırakacağım. O zaman geldiğinde bu dediklerimin oluşmadığı bir durum söz konusu olursa tabii ki yeni bir seçime kadar görevimde kalacağım ve bunun için mücadele edeceğim" dedi.