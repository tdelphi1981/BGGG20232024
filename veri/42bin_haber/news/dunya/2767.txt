Yüzeydeki 4.9'un sırrı
 
 Çin sismoloji yetkilileri, Kuzey Kore'de 4,9 büyüklüğünde bir sarsıntı yaşandığını ve derinliğinin "sıfır" kilometre olduğunu duyurdu. Güney Kore’nin YONHAP ajansı da, Kuzey Kore’nin Kuey Hamkyung bölgesindeki Kilju kasabasında yerel saat ile 11.57’de depremin tespit edildiğini ve bu bölgenin nükleer deneme alanı olduğunu belirtti.
 
 Bunun ardından Güney Kore Savunma Bakanlığı, "Kuzey Kore’nin nükleer deneme yaptığına inandıklarını" bildirdi. Çinli Şinhua ajansının Güney Kore kaynaklarına dayandırarak yaptığı haberde, Kuzey Kore’de depremin meydana gelmesinin ardından, bunun "ülkenin üçüncü nükleer testini yaptığının potansiyel sinyali olduğu" kaydedildi. 
 
 GÜNEY KORE ORDUSU ALARMDA 
 
 "Kuzey Kore’nin denemesinin" ardından, Güney Kore ordusu sınır ötesi potansiyel provokasyonlar için alarm durumuna geçti. Haberde, Güney Koreli bir yetkilinin "Kuzey Kore’nin nükleer deneme planına ilişkin ABD ve Çin’i uyardığı" bilgisini de yer verildi. Ancak Kuzey Kore henüz olayı doğrulayan bir açıklamada bulunmadı. 
 
 Pyongyang hükümeti 2006 ve 2009 yıllarında benzer nükleer denemeler yapmıştı. 
 
 AA