Obama'nın ilk ziyareti İsrail'e...
ABD Başkanı Obama, ikinci döneminde ilk yurtdışı ziyaretini İsrail'e yapacak. Beyaz Saray sözcüsü Jay Carney, günlük basın toplantısında, ABD Başkanı Barack Obama ve İsrail Başbakanı Binyamin Netanyahu'nun bu konuyu, ocak sonunda yaptıkları telefon görüşmesinde konuştuklarını söyledi.

Ziyaretin bahar aylarında olacağını belirten Carney, kesin bir tarih vermedi. Carney, Obama'nın ikinci dönemine başlamasının, İsrail'de de yeni hükümetin kurulmasının iki ülke arasındaki derin bağların tekrar teyit edilmesi yönünde fırsat sunduğunu kaydetti.

Ziyaretle, Obama ve Netanyahu'nun İran ve Suriye gibi birçok ortak konuları da görüşme imkanı bulacağını ifade eden Carney, Obama'nın ayrıca Filistinli ve Ürdünlü yetkililerle devam eden yakın çalışmaları bağlamında, Batı Şeria ve Ürdün'ü de ziyaret edeceğini bildirdi.

Obama, ilk seçim döneminde İsrail'i ziyaret etmiş olmasına rağmen, başkanlığının birinci döneminde İsrail'e hiç gitmemişti. 

Kongre'ye uzlaşma çağrısı

Kongre'nin yeni yılın başında mali uçurumu önlemek için geçirdiği tasarıyla, ülkedeki otomatik harcama kesintileri 2 aylığına ertelenmişti ama şimdi Obama yönetimi ve Kongre yeni bir anlaşmaya varamazsa, ülke, 1 Mart itibarıyla tekrar büyük çapta otomatik bütçe kesintileriyle karşı karşıya.

Obama da sorunu bu ay sonu bitmeden çözebilmek için Beyaz Saray'da kameraların karşısına geçerek Kongre'yi uzlaşmaya çağırdı. Ekonominin şu an iyileşmekte olduğunu belirten Obama, bütçe ve bütçe açığıyla ilgili önümüzdeki günlerde alınacak kararların ülke ekonomisini ciddi anlamda etkileyeceğini söyledi. Obama, mart ayı başında devreye girecek otomatik kesintilerin ekonomiyi şimdiden olumsuz etkilemeye başladığını ifade etti.

Obama, konuşmasında, gereksiz harcamaların kesilmesi hayati önemde olsa da refahta da kesintiye gidilmemesi gerektiğini kaydetti. Obama, eğitim, işgücü eğitimi, enerji ve ulusal güvenlik gibi alanlarda rastgele kesintilere gitmenin istihdama ve ekonomiye zarar vereceğini hatırlattı.