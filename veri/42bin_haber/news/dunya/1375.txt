Silah kaçakçılığına önlem talebi
 
 Amerika'da silah kontrolü tartışmaları sürerken, binlerce Meksikalı, Amerika yönetimine silah kaçakçılığıyla mücadele konusunda daha fazla önlem alınması çağrısında bulundu. Meksika’da şiddet karşıtı çalışmalarıyla bilinen aktivist Javier Sicilia, 54 binden fazla Meksikalının imza attığı dilekçeyi ülkesindeki Amerika Büyükelçiliği’ne teslim etti.  
 'İNSANİ TRAJEDİDEN AMERİKA SORUMLU'
  
 Sicilia, Meksika’daki uyuşturucu çetelerinin kullandığı silahların çoğunun ülkeye Amerika sınırından kaçak olarak getirildiğini hatırlatarak, "İnsani trajedimizden kısmen Amerika sorumludur" dedi. Meksika’da 2006 yılından bu yana, uyuşturucu çeteleriyle ilişkilendirilen şiddet olaylarında 70 bin civarında kişinin hayatını kaybettiği belirtiliyor.