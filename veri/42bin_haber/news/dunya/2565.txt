Ahmedinejad'a ayakkabı fırlatan adam konuştu
Mısır'ın başkenti Kahire'de İran Cumhurbaşkanı Mahmud Ahmedinejad'a ayakkabı fırlatan eylemci İzzeddin Halil el-Casim (33), İran yönetiminin Esed rejimine verdiği destek dolayısıyla bu eylemi gerçekleştirdiğini söyledi.
AA muhabirine konuşan Casim, 'İran yönetiminin Esed rejimine verdiği destek dolayısıyla Ahmedinejad'a ayakkabı fırlattım, yaptığım az bile. Dünyanın neresinde olursa olsun aynı şeyi tekrar yaparım' dedi.

Eylemi gerçekleştirmeden önce Kahire'de Ahmedinejad'ın resimlerini taşıyan gençlerle karşılaştığını ve gördüğü manzaranın kendisini çok rahatsız ettiğini, bunun üzerine Ahmedinejad'ın camiden çıkmasını beklediğini belirten Casim, 'Bütün despot liderlerin ayakkabıya karşı kompleksleri var. Bu nedenle ayakkabıyı seçtim' ifadesini kullandı.

Yaptığının kişisel bir eylem olmadığını öne süren Casim, ayakkabıyı fırlattıktan sonra rahatlamadığını dile getirdi.

Evli ve 3 çocuk sahibi olan Casim, '9 aydır Suriye'deki ailemi göremiyorum. Onlara pasaport çıkarmak için çok uğraştım ancak pasaport alamadığım için onları Mısır'a getiremedim' şeklinde konuştu.

Suriye'nin Halep kentindeki bir camide vaiz olarak görev yapan Casim, 2004 yılında Mısır'a ilahiyat eğitimi almak için geldiğini, Tanta Üniversitesi'nde yine ilahiyat alanında yüksek lisans tezi hazırladığını kaydetti.