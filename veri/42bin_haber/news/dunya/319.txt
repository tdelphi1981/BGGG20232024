Almanya'da muayene ücreti kaldırıldı
Almanya'da muayene ücretinin kaldırılması ve çocuklarını kreşe göndermeyen ailelere bakım parası ödenmesini öngören yasa tasarıları Federal Meclis'te kabul edildi.
Meclis'te yapılan oylamada, Almanya'da hastaların her üç aylık dönem için ödediği 10 avroluk muayene ücretinin kaldırılması için 548 milletvekili "evet" oyu kullandı.

Oylamada yasa tasarısına karşı çıkılmaması dikkati çekerken, oturumu yöneten Federal Meclis Başkan Yardımcısı Wolfgang Thierse, "emsalsiz bir sonuç" yorumunu yaptı.

Böylelikle, 9 yıldır yürürlükte olan ve birçok kesim tarafından gereksiz bulanan muayene ücreti 1 Ocak 2013 itibariyle kaldırılacak.

Ülkede tartışılan bir diğer konu olan ve kreşe çocuklarını göndermek istemeyen ailelere bakım parası ödenmesini öngören tasarı da, Federal Meclis'te hükümeti oluşturan Birlik Partileri (CDU/CSU) ve Hür Demokrat Parti'nin (FDP)oylarıyla kabul edildi. Oylamada 310 milletvekili lehte, 282 milletvekili aleyhte, 2 milletvekili de çekimser oy kullandı.

Uygulamaya göre 2 yaşındaki çocuklar için aileye aylık 100 avro ödenecek. 
2014'ten itibaren 3 yaşındaki çocuklar da uygulama kapsamına alınacak ve sonraki yıllardan itibaren de bu çocukların tümüne 150 avro bakım parası ödenecek. 

Yardımı nakit olarak almak istemeyen aileler paranın özel yaşlılık sigortasına veya çocuklarının eğitimi için bir tasarruf hesabına aktarılmasını istemeleri halinde ek 15 avro ek ödeme alacak.

Ana muhalefetteki Sosyal Demokrat Parti (SPD) ile muhalefetteki Yeşiller Partisi ve Sol Parti, yeni yasaların iptali istemiyle Anayasa Mahkemesi'ne dava açacaklarını bildirdi.