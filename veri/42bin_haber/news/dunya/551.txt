Çin’den Filistin ve İsrail’e çağrı
Çin, Filistin sorununda gerçekçi ilerleme kaydedilmesi için Filistin ve İsrail'in bir an önce görüşme masasına dönmesi gerektiğini açıkladı.
 Çin Dışişleri Bakanı Yang Jiechi,  Pekin'i ziyaret eden Filistin Devlet Başkanı'nın özel elçisi ve Filistin Halk Partisi Genel Sekreteri Bassam El-Salihi ile bakanlık binasında yaptığı görüşmede, Gazze'deki insani krizin iyileştirilmesi amacıyla, Çin hükümetinin Filistin'e acil insani yardım sağlayacağını söyledi. Dışişleri Bakanı Yang,  Gazze'deki çatışmanın Filistin sorununun önemini ve aciliyetini gösterdiğini hatırlatarak, uluslararası toplumun da konuya gereken önemi verip, daha büyük çaba göstermesi gerektiğini vurguladı.
  
 Çin medyasına göre, Bakan Yang, Filistin'in Birleşmiş Milletler (BM) gibi uluslararası örgütlere katılmasını desteklediklerini, Filistin'in BM'ye gözlemci ülke olmak için yaptığı başvuruyu anlayışla karşıladıklarını, Çin'in, uluslararası toplumla birlikte Filistin sorununun bir an önce kapsamlı ve adil bir şekilde çözülmesi için aktif ve yapıcı rol oynayacağını dile getirdi.
 El-Salihi ise görüşmede, Filistin ile İsrail arasındaki çatışmada gelinen aşamayı Bakan Yang'a aktardı ve Çin'in ateşkes için gösterdiği çabalara, Çin'in, Filistin halkının adalet davasına ve bağımsız devlet inşasına uzun zamandır verdiği desteğe teşekkür etti. Çin'in Orta Doğu'da "özel rol" oynayabileceğini söyleyen El Salihi, ABD'nin Filistin-İsrail düşmanlığını sonlandırmak için bulamadığı çözümü Çin'in bulabileceğini ifade etti. Çin'in tüm Orta Doğu'daki rolüne büyük ilgi duyduklarını anlatan El Salihi, tüm Orta Doğu'nun uluslararası toplumun daha çok çabasına ihtiyaç duyduğunu kaydetti. Özel elçi,  Çin'in Filistin'e verdiği 1 milyon dolarlık yardıma ve BM'deki statüsünü için verdiği desteğe de teşekkür etti.
 Görüşmenin ardından basın mensuplarına konuşan El Salihi, Çin'in İsrail tarafından Filistin halkına gelen her türlü saldırı ve tecavüzün durmasına destek verdiğini de anlattı.
 ÇİN'İN ATEŞKES YORUMU
 Öte yandan Çin Dışişleri Bakanlığı sözcüsü Hua Chunying, dünkü basın toplantısında, Çin'in, İsrail ile Filistin arasında varılan ateşkesten memnuniyet duyduğunu söylemişti.
 Mısır gibi bazı ülkelerin ateşkes için harcadıkları çabaları takdirle karşıladığına değinen Hua, benzer çatışmaları önlemek için İsrail ve Filistin'in ateşkese kararlılıkla uymaları gerektiğini ifade etti. Sözcü Hua, Filistin-İsrail barış görüşmelerinde yaşanan uzun süreli durgunluğun, çatışmaların temel sebebi olduğunu ve görüşmelerin yeniden başlaması için uluslararası toplumun daha etkin çaba harcaması gerektiğini dile getirdi.
 CİHAN
  