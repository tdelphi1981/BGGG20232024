Dinozor araştırmacısına ulusal şeref madalyası
Yaptığı arkeolojik çalışmalarda birçok dinozor fosilini gün yüzüne çıkarması nedeniyle 'Dinozor Avcısı' olarak anılan Profesör Phillip Currie, ulusal şeref madalyası ile ödüllendirildi.
Başkent Ottawa'da düzenlenen ödül töreninde Profesör Phillip Currie'ye ulusal şeref madalyası ile Kanada Kraliyet Coğrafya Topluluğu'nca hayat boyu başarı ödülü de verildi.

Profesör Phillip Currie, törende yaptığı konuşmada, dünyanın birçok bölgesinde arkeolojik çalışmalara katıldığı ama 1987'de ilk fosili buluşunu asla unutamadığını söyledi. 'O gün kendimi bir çocuk gibi hissettim' diyen Profesör Phillip Currie, 'Bir tepeyi tarıyordum. Yamaçta çok açık bir şekilde büyük ve kırık bir yumurta gördüm. Yanına vardığımda, yumurtanın içinde bebek dinazor kemikleri duruyordu. Bu, bugün bile yeterince heyecan verici' diye konuştu.

Profesör Phillip Currie adına Alberta eyaletinin Grande Prairie kentinde kurulan The Phillip J. Currie Dinazor Müzesi de geçen temmuz ayında hizmete açılmıştı.