'ABD'de orta sınıf güçlenecek'
 
 ABD Başkanı Barack Obama, ikinci kez başkanlığa seçilmesinden sonraki ilk ''Birliğin Durumu'' konuşmasını yaptı. Kongre'deki birleşik oturumda Amerikan halkına seslenen Obama, ekonomiye ağırlık verdiği ve orta sınıfa özel bir vurgu yaptığı konuşmasında, istihdamdan vergi reformuna, bütçe konularından sağlık, enerji, altyapı, göçmenlik, eğitim, asgari ücretin artırılması, silah kontrolü yasasının çıkarılması gibi alanlara kadar, ülke gündemini meşgul eden çeşitli konularda çağrılarda bulundu, yeni öneriler sundu. 
 İKİNCİ BAŞKANLIK DÖNEMİNİN YOL HARİTASI
  
 Obama'nın konuşması, gelecek bir yılın da ötesinde, ikinci başkanlık döneminin bir yol haritası niteliğindeydi. John F. Kennedy'den alıntıyla başladı Konuşmasına eski ABD başkanlarından John F. Kennedy'nin 51 yıl önce yine bu Kongre'de söylediği, ''Anayasa bizi iktidar için rakip değil, ilerleme için partner yapar. Birliğin Durumu'nu rapor etmek benim görevim, bunu ilerletmek ise hepimizin görevi'' şeklindeki sözlerini hatırlatarak başlayan Obama, ''Bu gece, Amerikan halkının cesareti ve kararlılığı sayesinde, duyuracak çok fazla ilerleme mevcut'' dedi. 
 GÖREVİMİZ ORTA SINIFI CANLANDIRMAK
  
 ''Bizim neslimizin görevi, Amerika'nın ekonomik büyümesinin gerçek motorunu, yükselen, gelişen bir orta sınıfı yeniden canlandırmak'' diyen Obama, 'Bu ülkenin, 'eğer sıkı çalışırsanız ve sorumluluklarınızı yerine getirirseniz, nereden gelirseniz gelin, kim olursanız olun ya da kimi severseniz sevin, başarılı olabilirsiniz' şeklindeki temel pazarlığını yeniden tesis etmek, bizim tamamlanmamış görevimiz. Bu devletin sadece birkaçı değil, çoğunluğun yararına çalışmasını, serbest girişimi teşvik etmesini, bireysel girişimleri ödüllendirmesini ve bu büyük ülkedeki her bir çocuğa fırsat kapılarını açmasını sağlamak, bizim tamamlanmamış görevimiz'' diye konuştu. 
 VERGİ DÜZENLEMESİ
  
 Şu anın, istihdam yaratımını teşvik eden ve bütçe açığının azaltılmasına katkı sağlayan kapsamlı ve iki partinin ürünü olacak bir vergi reformu için en iyi fırsat olduğunu belirten Obama, ''Amerikan halkı, küçük işletmelerin karmaşık formları doldurmak için daha az, genişleme ve işe alım için daha fazla zaman harcadığı, milyarderlerin çok çalışan sekreterlerinden daha az vergi ödemediği, istihdamı yurtdışına taşımak için teşvikleri azaltan, Amerika'da istihdam yaratan işletme ve üreticiler için vergi oranlarını azaltan bir vergi düzenlemesini hakediyor'' diye konuştu. 
 Parti çıkarlarını bir kenara koyarak, pervasızca kesintileri, geleceğe yönelik akıllı tasarruflar ve yatırımlarla yer değiştiren bir bütçenin geçirilmesi için çalışma çağrısında bulunan Obama, ''Bunu, tüketicileri geren ve yatırımcıları korkutup kaçıran bir tavırla yapmayalım. Dünyadaki en büyük ülke, işlerini, bir üretilmiş krizden diğerine sürüklenerek yürütemez. Şu anda burada, halkın hükümetinin açık kalmaya devam etmesi, faturalarımızı ödememiz ve ABD'nin tüm güveni ve kredisini her zaman destekleme hususunda anlaşalım'' diye konuştu. 
 AA