Ünlü politikacıya lahanalı saldırı
Rusya aşırı sağcı Liberal Demokrat Parti (LDPR) lideri Vladimir Jirinovski, Ukrayna'nın başkenti Kiev'de düzenlediği basın toplantısında bir bayan gazetecinin lahana turşusu saldırısına uğradı. Korumalarını göreve çağıran Jirinovski, bayan gazeteciye bu saldırıyı yapması için birilerinin para ödediğini iddia etti.
Lahana turşusunun bir anda üzerine fırlatılması üzerine şaşkına dönen Jirinovski, "Ne oluyor? Korumalarım nerede? Hemen şu aptalı alın ve dışarı atın! Dışarı atın onu, Dima! Bu yaratığı alın ve dışarı atın. İşte demokrasi bu! İnsanı üzmek ve aşağılamak bu işte. Bana atacağına evsizlere verseydi, aç aç geziyorlar. Güvenlik sizleri kovuyorum. Bir salak kız çocuğu neler yapıyor. Siz 5-6 general gibi adam hiçbir şey yapamıyorsunuz. Kovuyorum sizi!" şeklinde tepkisini dile getirdi. "O bayan bunun için para aldı!" iddiasında bulunan Jirinovski, "Ona para ödediler. Buraya gelip basın toplantısını sabote etmesini istediler." dedi. 

Jirinovski, basın toplantısında Ukrayna'nın Avrupa Birliği ile entegrasyon yerine, ortak tarih, kültür ve dile sahip olduğu Rusya ile daha yakın ilişki kurmasını istedi. "Ukrayna birilerinin sarayının koridorunda mutfakta geçici bir iş ya da arka bahçede bahçıvanlık için beklemek istiyorsa, oraya gidebilir" eleştirisinde bulunan Jirinovski, "Ya da kardeş bir devlette ortak kültür ve tarih içinde yaşarız. Ben Ukrayna, Belarus ve Rusya halklarının tek millet olduğunu düşünüyorum." diye konuştu. 

Avrupa Birliği'ne dahil olan hiç bir ülkenin ekonomik başarı elde edemediğini savunan Jirinovski, "Euro Bölgesi ve NATO gibi, Avrupa Birliği de düşüşe geçti" değerlendirmesinde bulundu. Jirinovski tarihi olarak Avrupa bölgesinde Slav ırkının ikinci sınıf görüldüğünü öne sürdü.