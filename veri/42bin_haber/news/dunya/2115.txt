Örgüt liderini bulana para ödülü
 
 Yerel kaynaklardan alınan bilgiye göre, Sahra bölgelerine Arap ve Tuareg kabilelerinin yaşadığı bölgelere Fransız savaş uçaklarından atılan broşürlerde, "Ensaruddin Hareketi, Tevhid ve Cihad Hareketi ve İslami Mağrip El Kaidesi liderleri, Fransa ve Mali tarafından aranan uluslararası teröristlerdir" ifadelerine yer verildi.
  
 BROŞÜR DAĞITIYORLAR 
 
 Fransız ve Afrika Gücü askerlerine karşı savaşan silahlı grupların liderleri hakkında bilgi getirenlere para ödülü verileceği yazan broşürlerde, başta Ensaruddin hareketi lideri İyad el-Gali olmak üzere, Hareket’in sözcüsü Ebu Ömer Sidi Muhammed, komutanlardan Şerif Veled et-Tahir, Muhammed Ağ İdris ve diğer hareket liderlerinin isimlerinin yazılı olduğu kaydedildi. Aranan silahlı grup liderlerinin, Timbuktu, Gao ve Kidal şehirlerinin Fransız ve Mali askerlerinin kontrolüne geçmeden önce bölgeden ayrıldığı biliniyor. 
 TİMBUKTU MALİ ORDUSUNUN DENETİMİNDE 
 
 Mali’de geçen yıl Ocak ayında ülkenin kuzeyinde başlayan isyan, Mart ayındaki askeri darbenin neden olduğu otorite boşluğuyla büyümüş, ülkenin yarıdan fazlası isyancıların kontrolüne girmişti. Silahlı grupların, başkent Bamako’ya ilerlemesi üzerine Mali hükümetinin çağrısıyla, Fransa 12 Ocak’ta bu ülkede hava saldırılarına başladı. O günden beri devam eden saldırıların ardından silahlı grupların kontrolündeki Kidal ve Gao kentleri geri alınırken, Timbuktu şehrinin de Mali ordusunun denetimine geçtiği belirtiliyor.
  