Baba Kral bugün yakılacak
 
 Tedavi için gittiği Pekin'de 15 Ekim'de geçirdiği kalp krizi sonucu ölen "Baba Kral" Sihanouk'u uğurlamak için yüz binlerce kişi ve yabancı temsilci başkent Phnom Penh'de toplandı. Cenaze, kentin sokaklarından geçirilerek 15 katlı, tapınak benzeri bir krematoryuma getirildi. 
 Tören ateşi akşam saatlerinde Sihanouk'un oğlu Kral Norodom Sihamoni ve Kraliçe Norodom Monineath tarafından yakılacak ve önümüzdeki günlerde Sihanouk'un küllerinin bir kısmı, 4 nehrin başkentte birleştiği yerin yakınlarına saçılacak. 
 Küllerin geri kalanıysa, Sihanouk'un arzusu üzerine bir küpün içerisinde, 3 yaşındayken ölen kızı Kunthea Buppha'nın saraydaki küllerinin yanına yerleştirilecek. 
 AA