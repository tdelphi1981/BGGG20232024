İskoçlar bağımsızlık istemiyor
İngiltere ile İskoçya bağımsızlık referandumuyla ilgili anlaşmayı imzalamaya hazırlanırken, kamuoyu yoklamaları İskoçların bağımsızlığı desteklemediklerini ortaya koydu.
 YouGov adlı araştırma şirketinin İskoçya'da yaptığı bir kamuoyu yoklamasından, Londra'da yapılan Olimpiyat Oyunları'nın ve Avro bölgesindeki ekonomik krizin İskoçların bağımsızlığa verdiği desteği azalttığı sonucu çıktı.
 Araştırmaya göre, İskoçya'da Londra ile birliği savunanlar yüzde 53, bağımsızlığı destekleyenler ise yüzde 28. Birleşik Krallık'tan ayrılmayı en çok isteyenler ise, 18-24 yaş arasındaki gençler.
 Ancak aynı kamuoyu yoklaması, yüzde 64'ün, İskoç hükümetinin İngiliz hükümetinden (yüzde 24) İskoçya yararına daha iyi kararlar aldığını düşündüğünü ortaya koydu.
 Referandumda İskoçlara, cevabın "Evet" ya da "Hayır" olacağı bağımsızlığa ilişkin bir soru yöneltilmesi ve referanduma katılma yaşının 16 yaş ve üzeri olması bekleniyor.
 Referandumdan "Evet" sonucu çıkarsa?
 
 İskoçya'da 2014 yılında yapılması beklenen referandumdan bağımsızlığa "Evet" sonucu çıkarsa, İskoçya İngiliz hükümetiyle görüşmelere başlayacak.
 İskoçya'ya bağımsızlığın nasıl verileceğinin masaya yatırılacağı müzakerelerde, savunma konusunun temel tartışma konularından biri olması bekleniyor. Çünkü, İngiltere'nin nükleer silahlarının üssü İskoçya'daki Faslane deniz üssünde bulunuyor.
 Referandumdan "Evet" sonucu çıkması ve müzakerelerde anlaşılması halinde, İskoçya'nın Birleşik Krallık'tan tam bağımsızlığının 2016 yılından önce gerçekleşmesi beklenmiyor.
 AA