ABD ordusu: "İran'a yaptırımlar işe yaramıyor"
ABD Merkez Komutanlığı Başkanı Orgeneral James Mattis, İran'a yönelik yaptırımların işe yaramadığını söyledi. ABD Merkez Komutanlığı Başkanı Orgeneral James Mattis, İran'ın nükleer yetenekler kazanmasını önlemek amacıyla getirilen yaptırımların işe yaramadığını söyledi. 

ABD Senatosu Silahlı Hizmetler Komitesi'ne dün bilgi veren ABD'nin Ortadoğu'daki en üst düzey komutanı Mattis, ABD Başkanı Barack Obama yönetiminin uyguladığı yaptırımlar programı ve diplomatik girişimlerinin işe yaramadığı görüşünde olduğunu belirtti.

İran'ın uzun bir inkar ve aldatma geçmişinin bulunduğunu savunan Mattis, İran'ın "her türlü inandırıcı barışçı amaçların ötesinde uranyum zenginleştirme çalışmasını sürdürdüğünü" kaydetti.

İran'ın "aklını başına getirmek" için, yaptırımlar ve diğer baskıları kullanmanın hala mümkün olabileceğini ifade eden Mattis, bununla birlikte, İran'ın süren görüşmeleri zaman kazanmak için kullandığı düşüncesinde olduğunu kaydetti.

Mattis, ABD ordusunun İran'a boyun eğdirme yeteneğinin bulunup bulunmadığına ilişkin bir soruya, "Bunu yapmanın birkaç yolu var. Belki de uzun süreli savaşa gerek olmadan da. Ancak bu, ABD Başkanı için hazırlıklı olmak zorunda olduğum seçeneklerden biri" dedi.

İran Devrim Muhafızları Suriye'de savaşıyor

Komiteye yaptığı açıklamada İran'ın Suriye'deki rolüne de değinen Mattis, bu ülkenin, Suriye'de giderek artan ölçüde bir güvenlik tehdidi olmaya devam ettiğini söyledi.

Suriye'deki Beşşar Esad rejimini, muhalif güçlere karşı destekleyen İran'ın bu ülkede meydana gelen çatışmalara katıldığını öne süren Mattis, İran Devrim Muhafızlarının bu ülkede savaştıklarını ve diğer ülkelerden yabancı askerleri de Suriye'ye getirdiklerini kaydetti.

Mattis, ABD'nin, Suriye'de rejimin çökmesi halinde uygulamaya sokacağı bir acil durum planı bulunup bulunmadığı şeklindeki soruyu, bölgedeki diğer müttefiklerle birlikte sürdürülen, bir "sessiz planlamanın" bulunduğunu belirterek yanıtladı.

Suriye'deki kimyasal silahların oluşturduğu tehdide de değinen Mattis, her ne kadar bazı silahlar daha güvenli bölgelere nakledilmiş olsa da Suriye'deki kimyasal silah tesislerinin, ülkede süren kaos ve iç savaş nedeniyle giderek daha savunmasız hale geldiğinin altını çizdi. Mattis, "Planlamamız bu durumu olabilecekmiş gibi hesaba katıyor. Bu konuda hazırlanmış seçeneklerimiz var" dedi.

Esad rejiminin çökmesinin, "İran için son 25 yıl içinde meydana gelen en büyük terslik" olacağı yorumunda bulunan Mattis, bunun olması halinde İran'ın, Suriye içindeki milisleri silahlandıracağına ve Irak, Yemen gibi diğer ülkelerdeki girişimlerini büyük ölçüde artıracağına inandığını söyledi. Mattis, Esad'ı devirmek isteyen muhaliflerin silahlandırılması hakkında ne düşündüğüne ilişkin soruyu yanıtlarken, Suriyeli muhalifler içinde aşırı dinci görüşlere sahip, El Kaide terör örgütüyle bağlantılı "önemli bir azınlığın" bulunması nedeniyle bu konuda kaygılar taşıdığını belirtti.