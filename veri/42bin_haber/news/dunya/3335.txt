ABD Senatosu'ndan Jack Lew'e onay
ABD Senatosu, Obama'nın Hazine Bakanı adayı olarak gösterdiği Jack Lew'a onay verdi. Adaylığı Cumhuriyetçiler kanadından da olumlu karşılanan Lew için Senato'da yapılan oylamada 71 kabul oyuna karşın 26 red oyu çıktı.
Lew'in Senato'da herhangi bir tartışma olmadan onaylanması ABD Başkanı Barack Obama'yı da memnun etti. Oylama sonrası yazılı bir açıklama yapan Obama, Senato'nun iki partili hareket ederek Jack Lew'i bir sonraki Hazine Bakanı olarak onamasından memnuniyet duyduğunu belirtti. Lew'in ününün mali problemleri yönetmekten geldiğine vurgu yapan Obama, "Ekonomimiz ve ülkemiz için kritik olan şu zaman diliminde bu görev için Jack'ten daha nitelikli biri yok" ifadelerini kullandı. 

Beyaz Saray Özel Kalem Müdürlüğü görevini yürüttüğü sırada aday gösterilen Lew, hem Başkan Barack Obama hem de eski başkanlardan Bill Clinton döneminde Beyaz Saray İdare ve Bütçe Ofisi Direktörlüğü görevinde de bulunmuştu. Özel firmalarda aldığı üst düzey görevlerle de dikkat çeken Lew, 2006-2008 yılları arasında dünyanın en büyük şirketlerinden biri olan Citigroup'ta Operasyon Şefi olarak görev yaptı. 

Lew, bakanlık koltuğuna oturur oturmaz kendisini yoğun bir gündemin içinde bulacak. Özellikle 1 Mart Cuma günü yürürlüğe girmesi beklenen otomatik harcama kesintileri konusu Lew'in önceliği olacak.