Avrupa'nın ilk başörtülü belediye başkanı
Bosna-Hersek'te Visoko kentinin belediye başkanı seçilen Babiç, ilk demecini AA'ya verdi.
 Bosna Savaşı'nda eşi şehit olan üç çocuk annesi Amra Babiç, Bosna-Hersek ve Avrupa'nın ilk başörtülü belediye başkanı oldu.
 Merhum Aliya İzzetbegoviç'in kurduğu SDA'dan seçilen Amra Babiç, Saraybosna yakınlarındaki Visoko kentinde yeni görevine başladı.
 Başörtülü olduğu için bugüne kadar ülkede herhangi bir ayrımcılığa maruz kalmadığını belirten Babiç, "Önemli olan insanın karakteridir, başörtüsü sadece bir tercihtir" dedi.
 Şimdiden yabancı yatırımcılarla görüştüğünü anlatan Babiç, "Türk yatırımcılarla konuştuk. Yakında Visoko'da birçok Türk ve Boşnak iş adamının katılacağı ekonomik forum düzenleyeceğiz" diye konuştu.
  