İsrail'den Fransa'ya 'Mali' övgüsü
İsrail Savunma Bakanı Ehud Barak, Fransa'nın Mali'nin silahlı gruplara karşı yürüttüğü mücadeleye destek için birlik göndermesini memnuniyetle karşıladı.
Barak, 49. Uluslararası Münih Güvenlik Konferansı'nda katıldığı panelde, Fransa'yı Mali konusunda aldığı hızlı karardan dolayı kutladı ve bu kararın 'diğerleri için caydırıcı' olacağını belirtti.

Ehud Barak, 'Fransa lideri sadece ne yapılması gerektiğini incelemekle kalmadı, bunun da ötesine geçerek gerekeni yaptı. Bu karar, dünyadaki teröristler için de çok iyi bir örnek' ifadesini kullandı.

Fransa, 3 hafta önce Mali'deki silahlı grupları bertaraf etmek için askeri operasyon başlatmış ve yaklaşık 10 aydır isyancıların kontrolünde bulunan kuzeydeki 3 kenti almıştı.