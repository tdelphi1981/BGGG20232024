Kendini yakanı kanun da yakıyor
Çin yönetimi, Tibetlilerin protesto amacıyla kendini yakmasını sert cezalarla engellemeye çalışıyor. Bir rahibin idama mahkum edilmesinin ardından, altı Tibetli de aynı suçtan çeşitli hapis cezalarına çarptırıldı.
Başkanlığını ünlü Hollywood yıldızı Richard Gere'in yaptığı "Uluslararası Tibet Kampanyası" adlı sivil toplum örgütünün açıklamasına göre, Kansu Eyaleti Halk Mahkemesi, geçtiğimiz hafta iki kadın ile dört erkeği 3 ila 12 yıl arasında değişen hapis cezalarına çarptırdı. Mahkeme, sanıkları geçen yılın ekim ayında kendini yakan bir Tibetlinin ölümünden sorumlu tutuyor.

Kısa süre önce de bir rahip ile yeğeni, Çin yönetimini protesto etmek amacıyla 8 kişiyi kendini yakmaya zorladığı ve tahrik ettiği gerekçesiyle suçlu bulunmuştu. Aba kentindeki mahkeme, rahibi idama mahkum ederken, yeğeni hakkında ise 10 yıl hapse hükmetmişti.

2009 yılından bu yana Çin yönetimini protesto etmek amacıyla yaklaşık 100 Tibetli kendini yaktı. Tibetliler, kendilerini yakarak Çin yönetiminin Budistlere getirdiği dinî kısıtlamaları protesto ediyor ve ruhanî liderleri Dalay Lama'nın ülkeye dönmesine izin verilmesini istiyor.

DW Türkçe