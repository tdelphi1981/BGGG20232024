Putinin 3 Aralık Türkiye ziyareti kesinleşti
Rusya Devlet Başkanı Vladimir Putin'in 3 Aralık'ta Türkiye'ye yapacağı ziyaret kesinleşti. İki ülke arasında ortak bakanlar kurulu gibi çalışan Üst Düzey İşbirliği Konseyi'nin üçüncü toplantısına katılacak Putin'in temasları İstanbul'da gerçekleşecek. Günübirlik ziyarette ekonomi, kültür, ticaret ve diğer alanlarda 5'in üzerinde anlaşmaya imza atılması planlanıyor.
Cihan Haber Ajansı'nın(Cihan) güvenilir kaynaklardan edindiği bilgiye göre ziyaret çerçevesinde iki ülkede karşılıklı olarak kültür merkezlerinin açılması, şehitlik ve anıtların inşası ve korunması, Sberbank'ın Denizbank'ı alımı ile ilgili son anlaşma dahil olmak üzere bir dizi anlaşma imzalanacak. İkili ve heyetler arası görüşmelerinin ardından imza töreni gerçekleşecek. Putin ve Başbakan Recep Tayyip Erdoğan'ın ortak bir basın toplantısı düzenlemesi planlanıyor.

Rusya Devlet Başkanı Putin'in 14 Ekim olarak planlanan Türkiye ziyareti, bir dizi diğer dış ziyaretlerle birlikte Aralık ayına ertelenmişti. Putin'in ziyaretlerinin ertelenmesinde eskiden var olan bel fıtığı rahatsızlığının nüksetmesi ve hazırlıkların tamamlanamaması gerekçe olarak gösterilmişti. Suriye krizi ile ilgili somut adımlar atmak isteyen liderlerin Amerikan seçim sonuçlarını bekledikleri iddiaları da gündeme gelmişti. 

Putin'in tarihi bir dönemde gerçekleşecek Türkiye ziyaretinde öncelikli konu Suriye krizi olacak. Cihan'a açıklamada bulunan kaynak, Rus silah şirketine ait kargonun yer aldığı Suriye uçağının indirilmesi ile ilgili yaşanan krizin temel konular arasında olmadığını söyledi. Uçağın indirilmesini uluslar arası anlaşmalara göre doğru olarak değerlendiren Moskova, uçakta bulunan Rus yolculara yönelik davranışlardan rahatsızlığını ifade etmişti. Bir üst düzey çalışanının da silahlı saldırı sonucu önceki gün öldürüldüğü Rus silah şirketi KBP'ye ait kargo ile ilgili inceleme süreci devam ediyor.

Rusya ve Türkiye arasında farklı bakış açılarının olduğu Suriye krizinde Patriotlar endişeleri artırdı. Suriye'den yönelen top atışlarına karşı NATO'dan Patriot isteyen Ankara'ya Moskova tepki gösterdi. Rusya Dışişleri Bakanlığı Sözcüsü Aleksandr Lukaşeviç konu ile ilgili yaptığı açıklamada Suriye sınırına yerleştirilecek NATO füzelerinin bölgede güvenliğin artmasına katkı sağlamayacağı uyarısı yaptı. 

Moskova'ya göre Suriye krizi Cenevre mutabakatı çerçevesinde ele alınmalı. Dış askeri müdahale seçeneğine iki ülke de karşı çıkarken, geçiş süreci ile ilgili konuda farklılıklar ortaya çıkıyor. Türkiye, diğer batılı ülkeler gibi Suriye lideri Beşşar Esed'in görevden ayrılmasını talep ederken, Rusya, önce ateşkesin sağlanmasını, sonra masaya oturulmasını ve etnik ve dini farklılıkların geleceği garanti altına alınacak şekilde geçiş hükümetinin kurulmasını istiyor. 

İsrail-Filistin arasında ateşkesle sonuçlanan sıcak savaş, İran nükleer programı, Kıbrıs, ve diğer önemli uluslar arası gelişmeler de görüşmelerde ele alınacak.

İki ülke ticari ve ekonomik ilişkileri çok boyutlu olarak gelişiyor. 2012 sonunda 35 milyar dolar toplam ticaret hacmini yakalamayı planlayan iki ülkenin hedefi 100 milyar dolar. Bunun için karşılıklı yatırımlar teşvik ediliyor. Türkiye'nin Rusya'da faaliyette bulunan 3 bine yakın şirketinin yatırımları 10 milyar doları buldu. Bu ülkede Türk inşaatçıların tamamladığı taahhütlük hizmetleri 35 milyar doları buldu. Rusya'da Türk girişimciler 100 binin üzerinde istihdam sağlıyor. Rusya'nın Türkiye'deki yatırımları da Sberbank'ın Denizbank'ı 3,5 milyar dolara satın almasının ardından ivme kazandı. Mersin Akkuyu'ya inşa edilecek 20 milyar dolarlık nükleer santral, karşılıklı yatırımların zirve yapmasına vesile olacak. İki ülkenin kısa dönemli ziyaretlerde vize uygulamasını kaldırması ile hızlanan Rus turist sayısının ise 2013'te 4 milyon rakamına ulaşması bekleniyor.

ÜDİK bünyesinde çalışan Karma Ekonomik Konsey de 3 Aralık'ta toplanacak ve ikili ticari ilişkilerde yaşanan sorunları ve çözüm önerilerini ele alacak. ÜDİK'in alt yapısı olarak çalışan Rusya Dışişleri Bakanı Sergey Lavrov ve Dışişleri Bakanı Ahmet Davutoğlu'nun eş başkanlıklarını yaptıkları Ortak Stratejik Planlama Grubu, daha çok kültürel ve sosyal ilişkilerin ele alındığı Toplumsal Forum da zirve çerçevesinde gündemlerini değerlendirme imkanı bulacak.