Lavrov: İki taraf da sonuna kadar savaşmakta kararlı
Rusya Dışişleri Bakanı Sergey Lavrov, Suriye'de taraflardan hiç birinin savaşı durdurmak istemediğini, herkesin sonuna kadar savaşmaya niyetli olduğunu söyledi.
Rus basınına değerlendirmede bulunan Lavrov, "Suriye Cumhurbaşkanı Beşşar Esed görevi bırakmayı reddediyor. O'na kim ne söylerse söylesin O ayrılmayacak. O ikna edilemez. Batılı liderler ve Arap komşularından gelen tehditlerin de farkında Muhalefet gibi, O da kazanıncaya kadar savaşmakta kararlı" uyarısında bulundu.

"Batı muhalefeti savaşa devam etmesi için teşvik ediyor" eleştirisi yapan Lavrov, Esed'in herhangi bir zafer olmasa da kazanıncaya kadar savaşmakta ısrarcı olacağını söyledi.

BM Güvenlik Konseyi'nin Suriye Özel Temsilcisi Lakhdar İbrahimi'yi dinlediğini hatırlatan Lavrov, "İbrahimi herhangi bir zafer olacağına inanmıyor. Bir yıpratma savaşı sürüyor. İnsanların, kültürel değerlerin, tarihi anıtların, hatta UNESCO'nun korumasındaki Halep'in yıkıldığı bir savaş. Bu çok kötü bir ironi" değerlendirmesinde bulundu.

Batının Suriye ile ilgili politikalarını gözden geçirmeye başladığına inandıklarını ifade eden Rusya Dışişleri Bakanı, "Son birkaç hafta içinde batının Suriye'ye yönelik politikalarında önemli değişim görüyoruz" dedi.

Moskova'nın Cenevre Mutabakatı çerçevesinde muhalefetin birleştirilmesinin hayati öneme sahip olduğuna inandığını vurgulayan Lavrov, "Bu birlik Esed'e karşı zafer için bir platform olmamalı Bu yanlış olur." uyarısında bulundu.

Rusya'nın farklı muhalif gruplarla görüşerek birleşmeleri konusunda çaba sarf ettiğini ifade eden Rus Bakan, Esed'le müzakereye oturmanın bu aşamada zor olduğunu, Moskova'nın pozisyonunu güçlendirmek için çalıştığını söyledi.