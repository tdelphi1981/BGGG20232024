Kuş gribi yeniden!
Endonezya'da kuş gribi nedeniyle 4 yaşındaki bir çocuk hayatını kaybetti. Endonezya Sağlık Bakanlığı yetkilileri, Tangerang kentinde 30 Kasım'da şiddetli ateş ve soğuk algınlığı şikayetleriyle tedavi altına alınan çocuğun 6 Aralık'ta öldüğünü açıkladı.

Ülkenin batısındaki Bogor bölgesinde yaşayan çocuğun, evinin çevresindeki kümes hayvanlarıyla teması sonucu H5N1 virüsünü kaptığı tahmin ediliyor.

Dünya genelinde 2003'ten bu yana kuş gribi nedeniyle en az 360 kişinin hayatını kaybettiği bildiriliyor.

240 milyon nüfuslu Endonezya, kuş gribine en çok kurban veren ülke olarak biliniyor.