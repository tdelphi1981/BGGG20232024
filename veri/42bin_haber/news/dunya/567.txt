2 nükleer santralin daha açılmasını istiyor
Japonya'da nükleer enerji karşıtı hava sürerken Kansai Elektrik Şirketi, sahip olduğu 2 santralin tekrar faaliyete geçmesi için harekete geçti. Şirket, tekrar karlı hale gelmek için 2 nükleer santralin açılmasını ve elektrik fiyatlarının artırılmasını istiyor.
 Ülkenin kuzeyindeki Fukuşima Nükleer Santrali'nin tsunami afeti sonrası radyasyon sızdırmasıyla bütün santraller kontrolden geçirilmek için kapatılmıştı. Ancak geçtiğimiz yaz aylarında, artan elektrik ihtiyacını karşılamak  için ülkenin doğusunda yer alan Fukui'de 2 santral tekrar faaliyete geçmişti. Bu santralerin sahibi olan Kansai, şimdi 2 tane daha açmak istiyor. Kansai Başkanı Makoto Yagi, 2 santralin hizmete girmesi sırasında yaptığı açıklamada, ek 2 santralin daha hizmete sokulabileceğini söylemişti. Ancak santrallerin tekrar faaliyete geçmesi için yol haritası oluşturulmadığı için bu girişimin nasıl sonuçlanacağı merakla bekleniyor. Şirket, karlılık adına da elektrik fiyatlarına yüzde 10 ila 15 oranında zam talep ediyor. Santrallerin açılmaması halinde bu zam oranını yükseltmek isteyebileceği ifade edildi.
 Fukuşima Nükleer Santrali'nin radyasyon sızdırmasıyla Japonya'da nükleer enerji karşıtı bir hava oluştu. Halk, nükleer karşıtı gösteriler yaparken Başbakan Yoşihiko Noda, nükleer enerji istemeyen gruplarla da bir araya gelmişti. Bu görüşmenin ardından Noda yönetimi, 2030'lu yıllarda nükleer enerjiye son vermeyi tahattüt etmiş ancak lobilerin baskısı üzerine bu hedefi esnetmek zorunda kalmıştı.
 CİHAN
  