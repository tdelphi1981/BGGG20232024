Sandy'den sonra
ABD kabusu yaşıyor... Sandy kasırgası 33'ten fazla can aldı. 11 eyaleti etkileyen kasırga New York'u hayalet şehre çevirdi. Ülkede 7 milyon kişi elektriksiz kaldı. Metrolar, tüneller, köprüler sular altında
 Sandy Kasırgası gece yarısından itibaren ABD'yi vurdu, Birleşik Devletler büyük afeti yaşıyor. ABD'nin doğu yakası ve orta kesimlerini etkileyen kasırga, New Jersey başta olmak üzere, kıyı bölgelerdeki kentlerde hayatı felç etti. Hızı yer yer 145 km'yi bulan, 6 metrelik dalgalara yol açan fırtınada 7 eyalette en az 33 kişinin öldüğü belirtildi.
 İşte ABD'de yaşananlar...
 - Washington hayalet kente döndü, uyarıları dinleyen başkentliler evlerinden dışarı adım atmıyor. Bayraklar kaldırıldı, ağaçlar devriliyor. 
 - New Jersey, New York, Maryland, Pennsylvania ve Connecticut eyaletlerinde hayat felç oldu. Chicago'da ise kıyıya vuran dalgaların 6 metreye ulaşabileceği uyarısı yapıldı.
 NEW YORK'U YIKIP GEÇTİ
 - New York'a yaklaştığı sırada güç kaybeden Sandy, kentin altını üstüne getirdi. Metro istasyonları, tüneller, otoyollarda büyük hasar meydana geldi. 7 metro istasyonu sel nedeniyle kullanılamaz durumda, bazı binalar da kısmen çöktü. New York'ta 3, ülke genelinde 7,5 milyon kişi elektriksiz kaldı. Gökdelenleriyle ünlü Manhattan ile Brooklyn ve Queens karardı, pek çok semt sularla boğuşuyor. Birçok bölgede yangın çıktı. Sel yüzünden itfaiye de bazı bölgelere giremedi. 11 Eylül saldırıları sırasında yıkılan Dünya Ticaret Merkezi'nin olduğu yerde devam eden inşaat 2 metreyi bulan dalgalardan nasibini aldı. Brooklyn Köprüsü, George Washington Köprüsü, Verrazano-Narrows Köprüsü de trafiğe kapatılan yerler arasında bulunuyor.
 - New York'ta Tisch Üniversitesi'nde jeneratörün arızalanması sonucu solunum cihazına bağlı 20 bebeğin de aralarında bulunduğu 200 hasta başka hastanelere sevk edildi.
 - Dün akşam saatleri itibarıyla ölü sayısının 33 olduğu duyuruldu. Kayıp sayısının artmasından endişeleniyor.
 1 MİLYON KİŞİYE TAHLİYE
 - Doğu kıyılarında 1 milyondan fazla  insanın evlerinden tahliyesi isteniyor. Okullar, federal kurumlar kapalı.
 - Pazardan çarşambaya 14 binden fazla uçuş iptal edildi. THY'nin de dün ve bugünkü bazı seferleri iptal. 
 - ABD'nin başına 10 milyon dolar ödül koyduğu Pakistanlı din adamı ve Cemaat-ul Dava Lideri Muhammed Hafız Said, ABD'ye yardım teklif etti.
 - Başkan Obama, New York ve Long Island'ı, 'büyük afet' bölgesi ilan etti.
 - Sandy fırtınasının 10-20 milyar dolar zarara yol açacağı tahmin ediliyor. Ekonomiye maliyeti 20 milyar dolara ulaşırsa geçen yıl Irene kasırgasının verdiği 16 milyar dolarlık büyük zararı geçmiş olacak. AA