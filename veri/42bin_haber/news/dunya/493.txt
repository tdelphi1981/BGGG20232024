Özgür Suriye Ordusu, Esad'ın memleketine girdi
Özgür Suriye Ordusu'nun (ÖSO) Suriye Devlet Başkanı Beşşar Esed'in memleketi Lazkiye'nin Kardaha bölgesine girdiği bildirildi. Yerel kaynaklar, ÖSO'nun ilk kez 1970'te askeri darbeyle iktidara el koyan Hafız Esed'in doğduğu Kardaha köyünün de bulunduğu dağlık bölgeye girdiğini aktardı.

Ülkenin kuzeybatısında bulunan Lazkiye iline bağlı Kardaha bölgesi, muhaliflerin kontrolüne geçen Lazkiye'nin Türkmen bölgesi Bayırbucak'tan sonra ikinci stratejik nokta olarak nitelendiriliyor. Ekim ayında 8 bin 600 nüfuslu Kardaha'ya giden yolların, köyde başlayan isyan sebebiyle rejim güçleri tarafından kapatıldığı, Osman, Abbud ve Hayyir aşiretleri ile Esed aşireti arasında çatışmaların çıktığı kaydedilmiş, Esed rejiminin silahlı milis gücü Şebbiha birliklerinin kurucusu Muhammed Esed'in çatışmalar sırasında öldürüldüğü iddia edilmişti.