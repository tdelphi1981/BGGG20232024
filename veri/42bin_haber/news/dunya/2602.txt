Türkiye uyardı ABD sahip çıktı
ABD, Türkiye'nin 'yargı sistemine yönelik sözleri' nedeniyle uyardığı Büyükelçi Ricciardone'ye sahip çıktı. ABD Dışişleri Bakanlığı Sözcüsü Nuland, "Ricciardone, Hillary Clinton'ın söylediklerini tekrar etti. Eminim yeni bakan Kerry de aynısını söyleyecektir' dedi.
BD'den 'Ricciardone' kriziyle ilgili bir açıklama geldi.

Dışişleri Bakanlığı Sözcüsü Victoria Nuland, ABD'nin Ankara Büyükelçisi Francis Joseph Ricciardone'nin süren bazı davalarla ilgili açıklamalarıyla ilgili, 'Büyükelçi Ricciardone, (eski) Dışişleri Bakanı Hillary Clinton'ın söylediklerini sadece tekrar etti ve eminim bu konularda kamuoyu önünde konuşma fırsatı bulduğunda Dışişleri Bakanı John Kerry de aynısını söyleyecektir' dedi.

Nuland, 'Türkiye'nin dostları ve müttefiklerinin sorumluluğu, Türkiye'nin hukukun üstünlüğü ve insan haklarının korunmasının güçlendirilmesi, gazeteciler, blog yazarları için ifade özgürlüğünün korunmasında düzenli ilerleme göstermesinin önemine saygılı biçimde işaret etmeye devam etmektir' diye konuştu. 

Büyükelçi Ricciardone'nin Dışişleri Bakanlığı Müsteşarı Feridun Sinirlioğlu ile yaptığı görüşmenin içeriğiyle ilgili bir soru üzerine de Nuland, bu konuda daha detaylı bilginin ABD'nin Ankara Büyükelçiliği tarafından verilebileceğini belirtirken, görüşmede ABD Büyükelçiliği'ne düzenlenen saldırıya ilişkin devam eden soruşturma ve Suriye gibi konular dahil, iki ülkeyi ilgilendiren tüm konuların ele alındığını bildirdi.

Nuland, büyükelçiliğe saldırıya ilişkin soruşturmaya dair bir soru üzerine, 'FBI'ın işbirliği yaptığı Türk tarafıyla iyi bir şekilde çalışmaya devam ediyoruz. Ancak ne noktada oldukları konusunda elimde detay yok. Sanırım soruşturma tamamlanana kadar beklememiz gerekecek' dedi. 

Ricciardone, Ankara'da gazetecilerle bir araya geldiği toplantı sırasında, Türkiye'deki yargı sistemine yönelik eleştirilerde bulunmuş "Askeri yetkililer terörist diye hapse kondu. Eski Yükseköğretim Kurulu (YÖK) Başkanı demir parmaklıklar arkasında. Avrupa ve Amerika'daki mahkemeler buna bir anlam veremez" demişti.

Büyükelçinin bu sözlerine ilk tepki AK Parti Genel Başkan Yardımcısı Hüseyin Çelik'den gelmişti. Bir televizyon kanalına konuşan Çelik, büyükelçiyi 'haddini bilmemekle' suçlamıştı.

Öte yandan Ricciardone, bugün Dışişleri Bakanlığı'nda Müsteşar Feridun Sinirlioğlu ile biraraya geldi.

Yaklaşık 2.5 saat süren görüşmede Ricciardone'ye, açıklamalarından duyulan rahatsızlığın iletildiği ve büyükelçiden benzer açıklamaların tekrarlanmamasının istendiği öğrenildi.