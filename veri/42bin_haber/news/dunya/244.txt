2010'da İran'ı vurmak istemiş
İsrail Başbakanı Netanyahu'nun İran'daki nükleer tesisleri vurmak için iki yıl önce ordu ve istihbarata emir verdiği ancak iki kurumun büyük savaşa yol açacağı gerekçesiyle bu emre uymadığı ileri sürüldü.
 İsrail'in Kanal 2 televizyonunda yayınlanan "Uvda" (Gerçek) adlı programda ortaya atılan iddiaya göre, Başbakan Benjamin Netanyahu ve Savunma Bakanı Ehud Barak, iki yıl önce İran'ın nükleer tesislerini vurmak üzere İsrail silahlı kuvvetleriyle MOSSAD'a "hazırlık yapın" talimatı verdi.Ancak iki kurum, geniş çaplı bir savaşa yol açabileceği gerekçesiyle emri yerine getirmedi.
 Habere göre, o zamanki Genelkurmay Başkanı Gabi Eşkenazi ile Mossad şefi Meir Dagan, İran'a saldırıya kesinlikle karşı çıktı.
 Netanyahu'nun askeri saldırıya hazırlık durumuna getirilmesi emrine karşı çıkan Meir Dagan'ın Başbakan'a dönüp, "Görünen o ki yasadışı bir karar almak üzeresiniz. Böyle bir saldırıya ancak kabine karar verebilir" diyerek emre itaat etmeyi reddettiği iddia edildi.
 Genelkurmay Başkanı Eşkenazi'nin de Netanyahu'nun emrine ordunun savaşa hazır olmadığını ve böyle bir harekatı kaldıramayacağını söyleyerek itiraz ettiği kaydedildi.
  
  