8 Türk'ün hayatını kaybettiği yangının nedeni belli oldu
Almanya'nın Stuttgart kenti yakınlarındaki Backnang şehrinde çıkan yangının sebebi belli oldu....
Almanya 'nın Stuttgart kenti yakınlarındaki Backnang şehrinde çıkan yangın da ölen Afyonlu anne ve yedi çocuğunun dumandan zehirlenme ve yanma soncu hayatını kaybettiği bildirildi. Yangının arızalı olan bir sobadan çıktığının tahmin edildiğini ifade eden polis sözcüsü, yangının aşırı sağcılar tarafından yapılan bir kundaklama olduğu yönünde şimdilik bir ipucunun bulunmadığını söyledi.

Polis sözcüsü, yangında bir kadının ve 6 ay ile 17 yaşları arasında olan 7 çocuğunun hayatını kaybettiğini, cesetlerin evin birinci katında bulunduğunu belirtti. Ayrıca yangın sırasında büyük anne, dayı ve 11 yaşındaki bir erkek çocuğun itfaiye tarafından evin balkonundan kurtarıldığı ve hastaneye kaldırıldığı belirtildi. 

Yangın çıkan evin altında Türk-Alman Kültür derneğinin bulunduğu ifade edilirken, burasının eski bir deri fabrikası olduğu kaydedildi.

Yangın sırasında evde bulunmayan baba Sami Soykan'ın fenalık geçirdiği ve hastanede sakinleştirilmeye çalışıldığı bildirildi.

Baden-Württemberg eyaletinin İçişleri Bakanı Reinhold Gall ve Türkiye'nin Stuttgart Başkonsolosu Mustafa Türker Arı ve Büyük Birlik Partisi (BBP) Genel Başkanı Mustafa Destici bugün olay yerine gelerek incelemelerde bulundu.

Yangında hayatını kaybeden Soykan ailesinin üyeleri şöyle: Nazlı Özkan Soykan (40) Yılmaz (14), Abdulkadir (8) İzzet (7) Yasin (6) Ahmet (3) ve Murat ( 6 ay).

BAŞKONSOLOS ARI VE EYALET İÇİŞLERİ BAKANI GALL OLAY YERİNDE

Olayın duyulmasından sonra Stuttgart Başkonsolosu Türker Arı, olay yerine geldi. Yangında hayatını kaybedenlerin yakınları ve Türk toplumuyla bir araya gelen Başkonsolos, gelişmeleri yerinde takip etti.
Polisin öncelikli olarak dışarıdan bir müdahaleyle yangının çıkmış olabileceği ihtimali üzerinde durmadığını daha çok doğal nedenler üzerinde yoğunlaştığını kaydeden Arı, Yangının asıl sebebi yetkililerin içeriye girip konuyu araştırmasıyla ortaya çıkacak. şeklinde konuştu.

Başkonsolos Arı ayrıca, yangında yakınlarını kaybedenlerle dayanışma içinde olduklarını ve onlara her türlü desteği sağlamaya çalıştıklarını da sözlerine ekledi.

Yangın yerinde incelemelerde bulunan Baden Württemberg Eyalet İçişleri Bakanı Gall yaptığı açıklamada olayın çok yönlü olarak araştırıldığını yangının kesin çıkış nedeninin en kısa sürede ortaya çıkarılacağını dile getirdi.

BAŞBAKAN KRETSCHMANN VE BÜYÜKELÇİ KARSLIOĞLU İNCELEMELERDE BULUNDU

Akşam saatlerinde olay yerine gelen Büyükelçi H.Avni Karslıoğlu ve Eyalet Başbakanı Winfired Kretschmann incelemelerde bulundu. Daha sonar bir basın toplantısı yapan Büyükelçi Karslıoğlu ve Başbakan Kretschmann yangının çıkış nedeninin henüz araştırma safhasında olduğunu ifade ederek şu aşamada kesin bir bilginin mevcut olmadığını söyledi.

Yangında hayatını kaybeden vatandaşlarımızın yakınları ile görüşerek taziyede bulunan Büyükelçi Karslıoğlu yaptığı açıklamada olayın Başbakan, Başbakan Yardımcısı Bekir Bozdağ, Dışişleri Bakanlığı ve ilgili bakanlıklarla paylaşıldığını ifade etti. Soğukkanlılıkla hareket edilmesi gerektiğini kaydeden Büyükelçi Karslıoğlu, yangının çıkış nedeninin araştırıldığı şu safhada spekülasyonlardan kaçınılması gerektiğine dikkat çekti. 

Yetkililerin evde soba kullanıldığını tespit ettiğini söyleyen Büyükelçi Karslıoğlu, evin elektrik tesisatının çok eski olduğunu ve itfaiyenin tespitlerine göre evin planında da değişiklikler yapıldığının ortaya çıktığını sözlerine ekledi.

THY CENAZELERİ TÜRKİYEYE GÖTÜRECEK

THY Stuttgart Müdürlüğü de yangında hayatını kaybeden vatandaşlarımızın cenazelerinin Türkiyeye ücretsiz olarak taşınacağını bildirdi.