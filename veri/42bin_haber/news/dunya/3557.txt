Vatikan'daki Şapel Papa seçimlerine hazırlanıyor
VATİKAN'da 598 yıldan bu yana ilk kez selef Papa hayattayken halefinin seçimi yapılacak. 5 kıta, 48 ülkeden gelen 115 kardinal, özellikle Michelangelo'nun eşsiz tasvirlerinin bulunduğu Sistin Şapeli'ne kapanarak, Katolikler'in 266'ncı ruhani lideri seçilene dek dünyayla irtibatlarını kesecek. O şapel, tarihi seçim için süren hazırlıkların görüntülenmesi adına, çok sayıda gazeteci için açıldı.

Yaklaşık 1 milyar 200 milyon Katolik Hıristiyan'ın gözü Vatikan'a çevrildi. 16. Benediktus'un (Joseph Ratzinger) 28 Şubat'ta Papalık makamını boşaltması ardından Kardinaller Koleji, düzenlediği 8 oturumluk Genel Kongregasyon'un ardından, yeni Papa'larını seçme (Konklav) tarihinin başlangıcı olarak 12 Mart Salı gününü belirledi.


ŞAPELE SOBALAR KURULDU


Hıristiyanlığın en çok takipçisi olan Katolik cemaatinin liderini belirlemek için yüzyıllardır gerçekleştirilen Konklav, 500 yılı aşkın bir tarihe sahip olan Sistin Şapeli'nde 25'inci kez yapılacak. 5 Mart'tan itibaren ziyarete kapanan ve adını onu inşa ettiren Papa 4. Sisto'dan alan şapelde hazırlıklar ise tüm hızıyla sürüyor. Vatikan, dünyanın her yerinden gelen 5 bine yakın gazetecinin, Konklav öncesi şapele girerek, bu tarihi sürece tanıklık etmelerini sağladı. 


Vatikan Müzeleri'nin bir parçası olan eşsiz güzellikteki fresklerle bezeli şapele, Vatikan ile Aziz Petrus Bazilikası'nı birbirine bağlayan geniş merdivenleri yani Scala Regia'yı (Kutsal Merdiven) aştıktan sonra giriliyor. Şapelin girişinde sol tarafa, tüm dünyaya yeni Papa'nın seçilip seçilmeyeceğinin işaretini verecek ve siyah ile beyaz dumanın ayrı ayrı çıkmasını sağlayacak olan 2 eski soba yerleştirildi. Şapelin bacasından dumanın çıkması ise, sobalara monte edilmiş 10 metre yüksekliğindeki bakır borular ile gerçekleştirilecek. 


2005 yılındaki Papa seçiminde dumanın yeterince tüttürülememesi sorununu aşmak için ise sobalara, elektrik dirençli ve fanlı bir destek eklendi. 


Şapelin tabanı ise paha biçilemez mozaikleri barındırdığı için özel ahşap bir platformla kaplandı. Üzerine kardinallerin oturacağı sandalyeler ile masalar kondu.


ŞAPELİN BACASINDAN GÜNDE 2 KEZ DUMAN TÜTECEK


Katolik Kilisesi'nin kurucusu, havarilerin reisi Aziz Petrus'un halefi olan Papa'nın seçimlerinin adı Konklav (conclave), Latince cum clave'den yani kilit altında'dan geliyor. Bu süreçte seçime katılan kardinaller, zühte girecek yani dünyadan elini eteğini çekerek, kendilerini bu ruhani göreve adayacak. Kardinaller Konklav günleri boyunca, 1996 yılında Papa 2. Jean Paul tarafından inşa ettirilen Vatikan'daki Casa Santa Marta'da (Azize Marta Evi) yaşayacak. Sistin Şapeli'ndeki Michelangelo'nun "Son Yargı Günü" figürlerini taşıyan freskleri ise, kardinallere yapacakları seçimin önemini anlatacak. 


Konklav süreci, 12 Mart sabahı Aziz Petrus Meydanı'nda düzenlenecek olan ayinle başlayacak ve ardından kardinaller, Sistin Şapeli'ne tören yürüyüşüyle girecek. Bu sırada, azizlerden şefaat istemek adına, 'Litanie dei santi' ilahisi okunacak. Şapele giriş ardından 'Extra omnes' yani "İşi olmayan dışarı" denilecek. En son giren kardinal ise, önünde 2 İsviçreli askerin nöbet tutacağı kapıyı içeriden kilitleyecek.


Oylamalar, sabah ve öğleden sonra olmak üzere günde iki kez yapılacak. Kardinaller bu anlarda yanlarında cep telefonu ve bilgisayar gibi dışarıyla irtibat kurmalarını sağlayacak hiçbir teknolojik alet taşıyamayacak. 


HABEMUS PAPAM


Şapelde, sunak masasının önüne kurulan bir diğer masada, oyları okuyan ve sayan 3 kardinal yer alacak. 390 yıl önce konan bir kurala göre, oy pusulaları kimseye gösterilmeden mühürlü sandığa atılacak. Papa'nın seçilebilmesi için tüm oyların üçte ikisi gerekiyor. 34. turdan sonra halen bir Papa seçilemezse, en çok oyu alan iki kardinal için ayrıca oy kullanılacak. Yapılan tüm turlar sonucunda oyların üçte ikisini alan bir aday olursa, Kardinaller Koleji Dekanı Angelo Sodano şapelin ortasına gelerek, seçilen adayı önüne çağıracak. Kardinale, bu seçimi kabul edip etmediği ve Papalık görevi boyunca kullanmak istediği ismi sorulacak. 


Bunun ardından oy pusulaları bir ipe dizilerek, şapeldeki sobaya atılarak burada yakılacak. Vatikan Sarayı'nın bacasından siyah duman çıkarsa seçim sonuçlanmamış, beyaz duman çıkarsa yeni Papa seçilmiş anlamındadır. Dumanın rengini ise, kullanılan özel kimyasallar belirliyor. Yeni Papa, seçildiğinde ilk olarak Ağlayış Odası'na götürülecek. Burada kendisini bekleyen üç farklı boyutta cübbeden bedenine uygun olanı giyecek. Bu sırada, şu anki 'Başdiyakon' olarak anılan Kardinal, Aziz Petrus Bazilikası'nın orta balkonuna çıkacak Latince, 'Habemus Papam (Papamız var)' diye meydanda bekleyen binlerce inanana müjde verecek. Bunun ardından yeni Papa aynı balkondan halkı selamlayarak, onları kutsayacak. 


EN UZUN KONKLAV 1006 GÜN SÜRDÜ


Dünya çapında halihazırda 208 kardinal bulunurken, bunların sadece 115'i Konklav'a katılabiliyor. Çünkü Papa 6. Paul 1970 yılında, sadece 80 yaşın altındaki kardinallerin Konklav'a katılmasını öngören bir kararnameye imza atmıştı. Merak uyandıran seçimlerin kaç gün süreceği ise tahmin edilemiyor. Tarihteki en uzun Konklav'ın 1006 gün sürdüğü biliniyor. Konklav'a katılacak olan 115 kardinalin yaş ortalaması 72. Alman Kardinal Walter Kasper, Konklav'ın en yaşlısı, en genci ise Haziran'da 54 yaşına basacak olan Hindistanlı Kardinal Baselio Cleemis Thottunkal. Bunların dışında 60 yaşın altında 3 kardinal daha bulunuyor. 


Kardinallerin 28'i İtalya'dan olmak üzere 60'ı eski kıta Avrupa'dan. 67 din adamı, Emerit Papa 16. Benediktus'un atadığı kardinaller, 48'i ise onun selefi olan 2. Jean Paul'un bu mertebeye yükselttikleri. Avrupa'yı, Latin Amerika'dan 19, Kuzey Amerika'dan 14, Afrika'dan 11, Asya'dan 10 ve Okyanusya'dan 1 kardinal izliyor. 


SEDE VACANTE


Papalıktan önce Joseph Ratzinger adını kullanan 16. Benediktus, 598 yıl aradan sonra görevinden kendi rızasıyla feragat eden ikinci Papa olmuştu. Şu an Roma yakınlarındaki Castel Gandolfo kasabasında bulunan Papalık yazlık ikametgahında dinlenen 16. Benediktus, Nisan sonunda Vatikan'a dönerek, kendisi için hazırlanan eski bir manastırda kalacak. 28 Şubat'tan itibaren Papalık makamı boş yani sede vacante' olarak adlandırılıyor.