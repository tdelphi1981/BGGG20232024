BBC grevi, BBC sayfasında
 
 İngiliz Ulusal Gazeteciler Sendikası NUJ, BBC yönetiminin mecburi işten ayrılma uygulamasını sona erdirmemesi halinde, ülke genelinde iş bırakılacağını duyurdu. NUJ çalışanlarının cuma günü de anlaşmazlık nedeniyle iş yavaşlatma eylemi yapması bekleniyor.
 
 BBC yönetimi sözcüsü "NUJ'in böyle bir eyleme başvurmayı seçmesinin hayal kırıklığı yarattığını" söyledi.
 
 NUJ çalışanları arasında Noel tatilinden önce, "kaliteye öncelik" verilmesini öngören DQF programıyla ilgili bir grev oylaması yapılmıştı. Oylamada 'grev' ve 'iş yavaşlatma' eylemleri ezici çoğunlukla destek bulmuştu.
 
 5 YILDA 2 BİN KİŞİ ÇIKARILACAK
 
 Söz konusu program, beş yıl içinde 2 binden fazla kişinin işten çıkmasını öngörüyor.
 
 NUJ'den yapılan açıklamaya göre, şu anda gündemde olan 30 civarında işten çıkarmanın hedefinde BBC'nin İskoçya, Asya Ağı, Dünya Servisi ve İngiltere bürolarındaki birimler var.
 
 NUJ Genel Sekreteri Michelle Stanistreet, BBC yönetimini "görev yerlerini değiştirmek yerine gereksiz işten çıkarmalara para dökmeye hazırlandığı" için eleştirerek şöyle dedi:
 
 'KENDİ BAŞARISIZLIKLARI'
 
 "Bu, bazı yöneticilerin yeniden görevlendirme anlaşmasının ruhu bir yana, söz konusu uzlaşmanın anahtar noktalarına uymaktaki açık başarısızlıklarını gösteriyor. Bir yandan, anlaşmazlığa anlamlı bir çözüm bulmak için BBC ile planlanmış toplantılarımız var. Umarım sağduyu galip gelir ve greve gitmeyi zorunlu olmaktan çıkaracak akıllıca bir çözümde uzlaşılır."
 
 BBC sözcüsü ise "işten çıkarmaların ne kadar moral bozucu ve zor durumlar yaratıcı olduğunu anladıklarını" belirterek şu ifadeleri kullandı:
 
 "Çalışanları mümkün olduğunca yeniden görevlendirmekte başarılı olmak için elimizden geleni yapıyoruz ve sendikalarla, üyelerinin gerekli yeniden görevlendirme desteği almasını sağlamak için birlikte çalışmaya devam edeceğiz."
 
 BBC TÜRKÇE