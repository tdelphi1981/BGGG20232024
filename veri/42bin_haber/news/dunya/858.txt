Fransa’da muhalefet partisindeki kriz aşıldı
Fransa'da ana muhalefet partisi Halk Hareket Birliği'nde (UMP), 30 gündür süren başkanlık krizi sona erdi.
 Parti seçim kurulunun genel başkan ilan ettiği Jean François Cope ile seçimi kendisinin kazandığını iddia eden eski Başbakan François Fillon yeniden seçim yapılması üzerinde anlaştı. 6. kez bir araya gelen iki liderin buluşmasında 7 maddelik bir uzlaşı metni imzalandı.
 UMP'de 20 Ekim 2013 tarihinden önce yapılacak yeni genel başkanlık seçimi, kurulacak Yüksek Komisyon'un denetiminde gerçekleştirilecek. Ayrıca bu komisyon, parti ile adaylar arasındaki ilişkileri de denetleme görevini üstlenecek. Halen partinin genel başkanlığını yürüten Cope'nin partinin rutin işlerinin dışında seçimle ilgili prosedüre müdahale etme yetkisi olmayacak.
 Ayrıca, parti tüzüğünün yeniden hazırlanması için yeni bir komite oluşturulmasına da karar verildi. Bu komitenin, partinin kurucuları ve eski başbakanlardan Edouard Balladur, Alain Juppe ve Jean Pierre Raffarin; eski meclis başkanları Gerard Larcher, Bernard Accoyer,  partinin eski genel sekreterleri Patrick Deveciyan ve Xavier Bertrand'dan oluşacağı belirtildi.
 İmzalanan uzlaşı metninde parti yönetim birimlerinde François Fillon ve Jean François Cope taraftarlarının eşit olarak yer almasına karar verildi. Fillon mecliste kendisini destekleyen milletvekilleriyle kurduğu UMP Topluluğu'nu (R-UMP) feshederek yeniden Halk Hareket Birliği'ne (UMP) katılacak.
 Fillon'la varılan uzlaşma sonrası açıklama yapan Cope, son 4 haftayı kabus olarak nitelerken sorunun güçlü bir fikir birliğiyle aşıldığına vurgu yaptı. Ayrıca Cope hiçbir kızgınlığı olmadığının da altını çizdi.
 İki lider arasında arabulucu rolü üstlenen eski başbakan ve UMP'nin kurucularından Jean Pierre Raffarin de UMP'de barışın kazandığına vurgu yaptı; her iki liderin de başka bir seçeneğinin kalmadığını ve sorumluluk duygusunu geç de olsa gösterdiklerini belirtti.
 UMP'de 18 Kasım'da yapılan genel başkanlık seçimleri partiyi bölünmenin eşiğine getirmişti. Parti seçim komisyonunun Jean François Cope lehine açıkladığı seçim sonuçlarını kabul etmeyen eski başbakan Fillon, Fransa'nın deniz aşırı bölgelerinden gelen oyların yanlış hesaplandığını iddia etmişti. Françosi Fillon mecliste UMP Topluluğu (R-UMP) adıyla yeni bir grup oluşturmuştu.
 CİHAN
  