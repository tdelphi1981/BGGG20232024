Panetta'nın yerine eski Cumhuriyetçi mi?
Amerikan medyası, ABD Başkanı Barack Obama'nın ikinci döneminde savunma bakanlığı koltuğuna getirmesi muhtemel adaylar arasında eski Cumhuriyetçi senatör Chuck Hagel'ın isminin öne çıktığını bildirdi. Bloomberg televizyonu, yönetimden bir yetkiliye dayandırdığı haberinde,Obama'nın, Hagel ile 4 Aralık'ta Beyaz Saray'da bir görüşme yaptığını duyurdu.

Hagel'ın en erken bu ay içinde Savunma Bakanlığı için resmen aday gösterilebileceği öne sürülen haberde, bununla birlikte, Obama'nın konuyla ilgili nihai kararını vermediği ve atamanın kesinleşmesi için Başkan'ın onayının beklendiği kaydedildi.

ABD yönetiminden üst düzey bir yetkili ise NBC'ye yaptığı açıklamada, yeni Savunma Bakanı'nın kim olacağı konusunda bir karar verilmediği söyledi.

Obama'nın kabinesinde görev vereceği yeni isimlere ilişkin bu hafta içinde bir açıklama yapmasının beklenmediği de ifade ediliyor.

Beyaz Saray Sözcüsü Jay Carney de günlük basın brifinginde konuyla ilgili soru üzerine, Obama'nın Savunma Bakanlığı için Hagel'ı düşünüp düşünmediğine dair bir yorumda bulunmayarak, Hagel'ın çok takdir edilen bir şahsiyet olduğunu söylemekle yetindi.

Obama'nın ikinci döneminde görev almayacağını daha önce açıklayan ABD Savunma Bakanı Leon Panetta'nın yerine getirilmesi muhtemel adaylar arasında, Hagel'ın yanı sıra Savunma Bakanlığı'nın eski müsteşarı Michele Flournoy ile şuanki Savunma Bakan Yardımcısı Ashton Carter'ın da isimleri geçmişti.