ABD Patriot ile birlikte 400 asker gönderiyor
ABD, Suriye tarafından yapılabilecek muhtemel bir füze saldırısına karşı Türkiye'ye iki Patriot hava savunma sistemi gönderecek 
 New York Times gazetesinin haberine göre, Almanya ve Hollanda’dan gönderilecek diğer sistemlerin bir parçası olacak Patriotlarla birlikte 400 de askeri personel görevlendirilecek. 
 NATO komutası altında görev yapacak üç ülkeden toplam 6 Patriot hava savunma sisteminin ocak ayı sonunda hazır olacağı ama gerekli olması halinde Almanya ve Hollanda’nın sistemlerinin daha hızlı konuşlandırılabileceği belirtildi. 
 Haberde Patriotların konuşlandırılabileceği çoğu Güneydoğu Anadolu’da bulunan 10 muhtemel noktanın değerlendirildiği ve değerlendirme sonunda yerleştirilecek sistemlerin NATO hava savunma sistemlerine bağlanacağı vurgulandı. Bütün bölgeyi koruyacak sayıda sistemin konuşlandırılamayacağının belirtildiği haberde, sistemlerin yerleştirilmesinin NATO’nun Türkiye’ye olan desteğini göstereceği ve caydırıcı olacağının altı çizildi. 
 Öte yandan ABD Savunma Bakanı Leon Panetta’nın, CBS televizyonuna yaptığı açıklamada, Türkiye’ye iki Patriot sistemi gönderilmesini onayladığını belirttiği, ayrıca 400 askerin bu görev için Türkiye’ye gönderileceğini açıkladığı kaydedildi. 
 Almanya Devlet Bakanı Michael Link, dün yaptığı açıklamada Patriot sistemlerinin muhtemelen Kahramanmaraş kenti yakınlarında konuşlandırılacağını açıklamıştı. Bu arada Almanya Federal Meclisi’nin Patriot sistemlerinin Türkiye’ye konuşlandırılmasıyla ilgili tasarıyı bugün görüşmesi bekleniyor. 
 AA