Japonya'dan Anayasa adımı
Japonya Başbakanı Şinzo Abe, Amerika'nın 2. Dünya Savaşı'nın ardından yazdığı anayasayı değiştirmek istediğini söyledi.
 Liberal Demokrasi Partisi lideri ve Başbakan Abe, 16 Aralık seçimleri öncesi seçim kampanyası sırasında gündeme getirdiği anayasa tartışmasını meclis gündeme de taşıdı.
 Mecliste konuşan Abe, "Anayasanın 96. maddesini değiştirmekle işe başlayacağız." diye konuştu. Bu madde, anayasanın değişikliğinin nasıl olacağını belirliyor. Buna göre meclisin iki kanadının üçte ikisinin de değişikliğe onay vermesi gerekiyor. Ayrıca referanduma da sunulması gerekiyor. Bazı Japon yetkililer, bu standardın çok yüksek olduğunu savunuyordu. Bunun ardından da anayasanın 9. maddesinin değiştirilmesi gündeme geleceği yorumları yapılıyor. Ünlü dokuzuncu madde, Tokyo'nun savaşı uluslararası sorunları çözmede bir yöntem olarak kullanmasını yasaklıyor. Ayrıca ordunun kurulmaması, sadece öz güvenlik güçlerinin kurulabileceği gibi ifadeler bulunuyor. Bu maddenin değiştirilmesi yönündeki isteğin en önemli nedeninin ise Çin'in artan askeri tehdidine karşı cevap verebilmek olduğu yorumları yapılıyor. Ancak uzmanlar, 1947'de yazılan anayasanın güncel ihtiyaçlara cevap veremediğini ve bazı kısımlarının yeni nesiller tarafından anlaşılmadığını için anayasanın değiştirilmesini istediğine dikkat çekiyor. 
 
 HALK VE VEKİLLER DESTEK VERİYOR
 
 Japonya'nın en çok satan gazetelerinden Asahi ile Tokyo Üniversitesi'nin ortaklaşa gerçekleştirdiği kamuoyu yoklamasına göre, halkın yüzde 50'sı anayasanın değiştirilmesine destek veriyor. Araştırmaya katılanların yüzde 45'i, ülkenin savunma hakkını kullanması veya saldırı anında müttefik ülkelere yardım etmesi gibi konularda değişiklik yapılmasına olumlu bakıyor. Bu oranların son yıllar içinde artığına da dikkat çekildi. Anayasanın değiştirilmesine 2 yıl önce destek yüzde 41 olarak çıkarken, yeni araştırmada bu oran yüzde 50 olarak çıktı. 2 bine yakın kişinin katıldığı araştırma, erken genel seçimlerden önce yapıldı. Anayasanın değiştirilmesine 16 Aralık seçimleriyle meclise seçilen vekiller de destek çıkmıştı. Japonya'nın kamu haber ajansı Kyodo'nun geçen ay yaptığı araştırmaya katılan 454 vekilden yüzde 76'sının savaş ilan etme hakkını yasaklayan anayasanın 9. maddesinin değiştirilmesine destek verdiği ortaya çıkmıştı. Yüzde 45'i de anayasanın tamamen değiştirilmesini istemişti