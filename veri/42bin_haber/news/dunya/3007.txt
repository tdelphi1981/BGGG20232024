Correa üçüncü dönem için devlet başkanı seçildi
Ekvador'da dün yapılan devlet başkanlığı seçimini Devlet Başkanı Rafael Correa kazandı.
Resmi sonuçlara göre rakiplerine büyük fark atan Correa, devlet başkanlığını 3. dönemde de sürdürme hakkın elde etti.

Correa, yüzde 57'si sayılan oylarının yüzde 56,9'sını alırken, en yakın rakibi eski banker Guillermo Lasso'nun oyları 23,8'de kaldı.

İş çevrelerine yakın ve nispeten yumuşak bir seçim kampanyası yürüten Banco de Guayaquil bankasının eski patronu Lasso, oyların 30,5'inin sayımının tamamlanmasından sonra ilan edilen ilk resmi sonuçların ardından yenilgiyi kabul ettiğini açıkladı.

Eski Ekvador Devlet Başkanı Lucio Gutierrez sayımı tamamlanan oyların yüzde 6'sını kazanırken, oyların geri kalanı ise seçime katılan diğer 5 aday arasında paylaşıldı.

ABD'de eğitim görmüş bir ekonomist olan 48 yaşındaki Correa, seçimi kazandığının kesinlik kazanması üzerine yaptığı konuşmada, seçimin sonucunu "vatandaşların devriminin zaferi" olarak niteledi.

Correa, işbaşına geldiği 2007'den beri yüzde 5 oranında azalan ülkedeki yoksulluk oranını daha da azaltma sözü verdi.

BM tarafından açıklanan istatistiklere göre 14,6 milyon nüfuslu ülkede yoksulluk oranı, Correa'nın işbaşına gelmesinin ardından geçen sürede yaklaşık yüzde 5 düşerek 32,4'e geriledi.

Correa zaferini, Latin Amerika'daki solcu liderler arasında en yakın müttefiki olan Venezuela'nın halen kanser tedavisi gören Devlet Başkanı Hugo Chavez'e adadığını da sözlerine ekledi.

Correa'nın görevdeki ilk döneminin sona erme tarihi 15 Ocak 2011 iken yeni anayasa, seçimleri 26 Nisan 2009'a çekmişti. Bu tarihteki seçimde oyların yaklaşık yüzde 60'ını alarak görevini sürdürmeye hak kazanan Correa'nın 2013'te bir kez daha devlet başkanlığına aday olma yolu açılmıştı.

Ancak Ekvador'un, Correa'nın üçüncü dönem de cumhurbaşkanı seçilmesine olanak veren yeni anayasası, 4. dönem için cumhurbaşkanlığı seçimine girmesini yasaklıyor.

Devlet başkanlığı döneminde petrol fiyatlarının 100 dolar seviyesine çıkması ve uyguladığı ekonomik ve sosyal politikaları Correa'ya özellikle alt gelir gruplarının desteğini sağladı.

Ekvador'un 2007'den önceki 10 yıl içinde 7 devlet başkanı eskitmesi de Correa döneminin ülkeye istikrar getirdiği yorumlarının yapılmasına yol açtı.

Seçim sonuçlarını değerlendiren Inter-American Dialogue adlı düşünce kuruluşunun başkanı Michael Shifter, Correa'nın şimdi kendisini "Latin Amerika sol söyleminin tartışmasız lideri olarak" gösterdiğini söyledi.

Buna karşılık, Correa'nın yönetimi tek elde toplama yönünde attığı adımların Ekvador'daki "zaten istikrarsız olan kurumlara" zarar verdiğini savunan Shifter, sosyal harcamaların artırmasının da bölgedeki pek çok popülist hükümetin standart reçetesini uygulamaktan başka bir şey olmadığı yorumunda bulundu.

Correa'nın siyasi desteği inşa etmede kısa dönem için başarı sağlamış olduğuna işaret eden Shifter, "Ancak bunun sürdürülebilir olup olmayacağı açık değil" diye konuştu.