Lübnan'da hükümeti boykot kararı
Lübnan'da muhalefette bulunan 14 Mart Grubu'nun liderleri, hükümetle ilişkilerini kestiklerini ve Lübnan'ı daha kötü gelişmelerden korumak için çalışacaklarını açıkladı.
 Beyrut'ta 19 Ekim'de İstihbarat Şefi Visam el-Hasan'ın bombalı saldırıda ölmesinin ardından, Başbakan Necip Mikati hükümetine sert tepki gösteren ve geniş çaplı gösteriler düzenleyen 14 Mart Grubu liderleri, Beyrut'ta bir araya geldi.
          
 Toplantıdan sonra açıklama yapan eski Lübnan Başbakanı ve Müstakbel Hareketi'nin lideri Fuad Sinyora, muhalefette bulunan gruplarının, hükümetle her türlü ilişkiyi kestiğini ve bütün çalışmaları boykot edeceklerini belirtti.
          
 Lübnan'ın içinde bulunduğu tehlikeli durumdan kurtulması için çeşitli girişimlerde bulunacaklarını dile getiren Sinyora, ''Muhalefeti oluşturan partiler, bütün demokratik yolları kullanarak Başbakan Mikati hükümetini devirmek için çaba harcayacaktır. Milli mutabakata dayalı yeni bir hükümetin kurulması için gayret göstereceğiz'' dedi.
          
 Lübnan'da Sünni ve Hristiyan partiler başta olmak üzere birçok partiden oluşan 14 Mart Grubu, Visam el-Hasan'ı hedef alan suikasttan Suriye'yi sorumlu tutuyor.
          
 AA
  