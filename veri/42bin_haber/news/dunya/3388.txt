Suriye'de ölü sayısı yine 100'ü geçti
Suriye'de Beşşar Esed rejimine bağlı ordu birliklerinin muhaliflerin yoğun olduğu kentlere düzenlediği operasyonlarda ölü sayısının 101'e yükseldiği bildirildi.
Merkezi Londra'da bulunan Suriye İnsan Hakları Örgütü (SNHR), güvenlik güçlerinin sabahtan bu yana düzenlediği operasyonlarda Şam kırsalında 43, Halep'te 42, Dera ve Humus'ta 5'er, İdlib ve Deyru'z Zor'da 2'şer, Kuneytra ve Rakka'da 1'er olmak üzere ölü sayısının 101'e çıktığını duyurdu.

Çatışmalar Şam'ın merkezine sıçradı-

Bu arada, çatışmaların başkent Şam'ın merkez bölgelerine de sıçradığını aktaran Suriye Genel Devrim Konseyi (SRGC), Abbasiyin ve Tişrin bölgelerinde Özgür Suriye Ordusu'na (ÖSO) bağlı birlikler ile Esed güçleri arasında yoğun sokak çatışmalarının yaşandığını belirtti.

Söz konusu bölgelerde çıkan çatışmalarda ölen ve yaralananlar olduğunu bildiren SRGC, Dareya bölgesinde ÖSO birliklerinin askeri konvoya saldırarak bazı araçları imha ettiğini ve bazı zırhlı araçların kontrolünü sağladığını kaydetti.

Başkentin Kalamun bölgesinde yer alan 155. Tugaydan ülkenin kuzeyine doğru Scud füzelerinin fırlatıldığını vurgulayan SRGC, bir füzenin Halep kentinin Bab beldesine düştüğünü aktardı.

Halep'te birçok bölgede iki ordu arasında şiddetli çatışmaların yaşandığını dile getiren SRGC, Rakka kentine bağlı Tabka ilçesindeki askeri havaalanının çevresinde çatışmaların meydana geldiğini ve muhaliflerin hava üssünün çevresini kuşatığını bildirdi.