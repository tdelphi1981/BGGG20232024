Almanya'da kadınlar yüzde 22 daha düşük maaş alıyor
Almanya'da kadınlar hala aynı işi yapmalarına rağmen erkeklerden daha az kazanıyor.
Dünya Kadınlar Günü vesilesiyle elindeki verileri kamuoyuyla paylaşan Federal Ayrımcılıkla Mücadele Merkezi (ADS), erkeklerin brüt saat ücretinin kadınlarınkinden yüzde 22 oranında daha fazla olduğunu duyurdu. Bu ara diğer sanayi ülkelerine kıyasla daha büyük olduğunu kaydeden ADS, bu açığın İngiltere'de yüzde 19,5, Fransa'da 15,6, bu alanda AB lideri Slovenya'da ise sadece yüzde 0,9 oranında olduğunu belirtti.

Merkezin müdiresi Christine Lüder, Almanya'da emeğin ve ücretin standart bir değerlendirmeye tabi tutulmasının zorunlu olduğunu söyledi. Ücrette eşitsizliğin uzun vadede sadece mağdurlara değil, toplumun tamamına zarar vereceği uyarısında bulunan Lüders, "Almanya eşit olmayan ücretlendirmeyi demografik değişim açısından da daha fazla kaldıramaz." dedi.

ADS, aynı işe daha düşük ücretlendirmeye karşı mücadele etmek için işletmelerdeki ücret yapısını mümkün olduğu kadar şeffaflaştırmayı öneriyor. Lüders, kadınlar için meslekte geçerli olan genel şartların da iyileştirilmesini talep ediyor. Bunların arasında çocukla ilgilenme imkanları ve esnek çalışma şartlarını sayan Lüders, "Herkes, ailevi durumuyla ahenk içinde olacak şekilde çalışabilmeli." diyor.