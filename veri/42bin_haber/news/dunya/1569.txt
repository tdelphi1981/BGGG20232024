Suriyeliler Belçika'ya iltica etmek istiyor
Belçika'ya iltica başvurusunda bulunanların sayısında ciddi düşüşler tespit edilirken, ülkesindeki iç savaştan kaçarak Belçika'ya sığınmak isteyen Suriyelilerin sayısında patlama yaşandı. Geçtiğimiz yıl Belçika'ya iltica talebinde bulunan Suriyelilerin sayısında yüzde 43 oranında artış olduğu kaydedildi.
Mülteci ve Devletsizler Komiserliği'nin (CGVS) yıllık raporuna göre geçtiğimiz yıl Belçika'ya yapılan iltica başvurusunda bir önceki yıla nazaran yüzde 15,8'lik bir düşüş kaydedildi. 2012 yılında 21 bin 461 kişi mülteci sıfatı elde etmek için Belçika'ya müracaat etti. Başvuruların yüzde 30'unu daha önce dosyası karara bağlanmış 'tekrar başvuruları' oluşturuyor. İlk kez iltica talebinde bulunanların sayısı 15 bin 204 olarak gerçekleşti. 

AB'ye ev sahipliği yapan Belçika'ya geçtiğimiz yıl iltica etmek isteyenlerin başında yüzde 12'lük oranla Afganistanlılar oldu. Bunu Gineliler (yüzde 8), Ruslar (yüzde 7), Kongolular (yüzde 6) ve Kosovalılar (yüzde 4) izledi. Raporda dikkat çeken artış ise Suriyelilerde yaşandı. Geçen yıl Belçika'ya iltica etmek isteyen Suriyelilerde bir önceki yıla oranla yüzde 43'lük bir artış kaydedildi. İç savaştan 3 bin km ötedeki Belçika'ya sığınmak isteyenlerin sayısı 793 olarak gerçekleşti. Buna karşın Iraklıların iltica talebinde yüzde 60'lik bir düşüş gerçekleşti. Yabancılar Dairesi 2012'de incelenip karara bağlanması için 16 bin 252 dosyayı CGVS'ye teslim ederken, bunlardan 3 bin 38'ine mülteci sıfatı tanındığı, 1.381 kişinin ise ikincil koruma hakkı verildiği kaydedildi.