Cinayeti çözmede 2 ülkeyle işbirliği yapacak
Fransa'nın başkenti Paris'te Kürdistan Enformasyon Bürosu'nda PKK'lı 3 kadının cinayetini çözmede Fransa, Almanya ve Belçika ile işbirliği yapacak 
 Fransa'nın başkenti Paris'te Kürdistan Enformasyon Bürosu'nda PKK'lı 3 kadının öldürülmesini protesto ekmek için dün Avrupa'nın çeşitli kentlerinden gelen PKK yandaşları protesto yürüyüşü düzenledi. Gösteri öğle saatlerinde Paris'in Gare de L'est tren garından başladı ve Colonel Fabien Meydanı'nda sona erdi. Yaklaşık 10 bin kişinin katıldığı belirtilen gösteri sırasında Fransız polisinin geniş güvenlik önlemleri aldığı görüldü. 
 BDP Genel Başkanı Selahattin Demirtaş ve Genel Başkan Yardımcısı Gülten Kışanak, Leyla Zana, Aysel Tuğluk ile Fransız Yeşil Partinin eski liderlerinden Dominique Voynet gösteriye katıldı.  
 'SESİNİZİ YÜKSELTMEYE DEVAM EDİN'
  
 Kışanak, gruba hitaben yaptığı konuşmada, "Cinayetin üzeri örtülemez. Bu katliamı yapanlar Kürt sorununun çözümünü istemeyenlerdir. Katiller bulunana kadar sesinizi yükseltmeye devam edin" ifadelerini kullandı. Gerekli işlemlerin ardından 3 kadının cenazesinin Türkiye'ye getirilmesi bekleniyor.  
 BELÇİKA VE ALMANYA İLE İŞBİRLİĞİ
  
 Öte yandan cinayetlerle ilgili başlatılan soruşturma da devam ediyor. Fransız Le Figaro gazetesi, Fransız terörle mücadele yargıçlarının, olayı aydınlatmak için Alman ve Belçikalı meslektaşlarıyla da görüştüğünü yazdı. Cinayetleri soruşturan yetkililerin hiç bir seçeneği dışlamadığını belirten gazete, yetkililerin siyasi nedenlerin üzerinde daha fazla yoğunlaşma ihtimali bulunduğu yorumunu yaptı.  
 ŞÜPHELİ ARAÇ ALARMI 
  
 Cinayetlerin işlendiği "Kürdistan Enformasyon Bürosu" önünde dün şüpheli araç alarmı yaşandı. Büronun önünde, Rue La Fayette üzerinde Fransız plakalı bir araçtan şüphelenen güvenlik güçleri, aracı incelemeye aldı. Araç, bomba imha ekipleri tarafından incelenirken, bomba arama uzmanı köpeklerle geniş çaplı arama yapıldı. Aracın bulunduğu sokağı yaya ve araç trafiğine kapatan Fransız polisi, yaptığı incelemenin ardından araçta bomba bulamadı.  
 PKK'DAN AÇIKLAMA
  
 Ölümlerle ilgili yeni bir açıklama yayımlayan PKK, cinayetlerde "rol oynayan güçlerin çözüm sürecini baltalamaya çalıştıklarını" ancak bu amaca ulaşamayacaklarını belirtti. PKK açıklamasında, "Paris'in merkezinde ve en işlek caddesinde böyle bir saldırının, uluslararası istihbarat güçlerinin ve devletlerin desteği olmadan gerçekleştirilmiş olması mümkün değildir" denildi. Fransa'nın başkenti Paris'te aralarında PKK'nın kurucularından Sakine Cansız'ın da bulunduğu 3 kadın, geçtiğimiz Çarşamba günü Kürdistan Enformasyon Bürosu'nda başlarından vurulmuş şekilde bulunmuştu. İnfaz edilenlerden Fidan Doğan Kürdistan Ulusal Konseyi'nin Paris temsilciliğini yürütüyordu. Leyla Söylemez de, PKK'lı genç bir aktivistti. 
 NTVMSNBC