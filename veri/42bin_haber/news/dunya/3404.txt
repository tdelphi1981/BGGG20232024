NATO ölen çocuklar için özür diledi
Afganistan'da NATO öncülüğündeki Uluslararası Güvenlik Destek Gücü (ISAF) iki Afgan çocuğun yanlışlıkla öldürülmesiyle nedeniyle özür diledi.
Yedi yaşlarında oldukları belirtilen çocukların Perşembe günü Uruzgan vilayetinde Taliban militanı sanılarak öldürüldükleri belirtildi.

ISAF komutanı, helikopterden açılan ateşle hayatını kaybeden çocukların ölümüyle ilgili olarak "Bu trajedinin tüm sorumluluğunu üstleniyoruz" dedi.

Uzmanlar, sivil ölümlerinin Afgan halkını ve Devlet Başkanı Hamid Karzai'yi çok öfkelendirdiğine dikkat çekiyor.

Karzai, bir süre önce Taliban militanlarının yığınak yaptığı bölgelerde yabancı güçlerden hava desteği istenmeyeceğini açıklamıştı.

13 Şubat'ta Afgan güçlerinin talebi üzerine yardıma gelen NATO güçlerinin düzenlediği hava saldırısında beşi kadın, dördü çocuk 10 sivil hayatını kaybetmişti.

'AVUSTRALYA ASKERLERİ ATEŞ AÇTI'

Orgeneral Joseph Dunford, başsağlığı mesajında "Ölen çocukların ailelerinden şahsen özür diliyorum" dedi.

Dunford'a göre çobanlık yapan çocuklara Taliban militanı oldukları düşünülerek ateş açıldı.

Joseph Dunford, ISAF ve Afgan güçlerine bağlı müfettişlerin çocukların yaşadığı bölgeye gidip köyün ileri gelenleriyle konuştuklarını söyledi.

AFP haber ajansına göre çocuklara aynı bölgede Taliban'ın saldırısına uğrayan Avustralya birlikleri ateş açtı.

Uruzgan Valisi Amir Muhammed Ahundzade, AFP'ye "Çocuklar Avustralya birlikleri tarafından yanlışlıkla öldürüldü. Kasıtlı bir olay değildi" dedi.

Uruzgan'da yaklaşık 1500 Avustralya askeri görev yapıyor. Bu askerler Afgan güçlerinin eğitiminden sorumlu.

BBC Türkçe