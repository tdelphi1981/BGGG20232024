Güney Kore’deki Başkanlık Sarayı'na kadınlar talip
Başkanlık seçimlerinin yaklaştığı Güney Kore'de 7 devlet başkanı adayından 4'ü kadın.12 Aralık'ta Güney Kore'de yapılacak seçim heyecanı, gün geçtikçe artıyor. Şimdiye kadar kadın başkan geçmişi olmayan Güney Kore'de kadın adayların da pek çıkmamış olması uluslararası kamuoyunun da dikkatini çekiyor.
 İktidardaki Seanuri Partisi'nin adayı Park Geun-hye, 1961 yılında darbe yaparak yönetimi ele alan Tümgeneral Park Chung-hee'nin kızı. Babasının yönetimi sırasında yaşananlardan dolayı halktan özür dileyen Park, halk tarafından sevilen bir isim. "İyi hazırlanmış kadın başkan" sloganını kullanan Park, halen bekar. Muhafazakarların adayı olan Park, önceki seçimlerde parti tabanı kadın adaya oy vermez endişesi ile partisi tarafından elenmiş, şimdiki Devlet Başkanı Lee Myung-bak aday olmuştu. Halen parti tabanı Park'ın kadın olmasından dolayı adaylığını eleştirse de başkanlık yarışının en güçlü adayı O.
 Aşırı solu temsil eden İlerici Parti'nin adayı da bir kadın. Uzun yıllar işçi hareketlerinde kendini gösteren İlerici Parti Eş Başkanı Lee Jeong-hee de, sol kanatta başkan adayı olan ilk kadın olma özelliği taşıyor. Avukat olan Lee, başta işçi ve çiftçi kesim olmak üzere ana muhalefet partisi olan Demokat Parti'nin gayri memnun tabanına da hitap ediyor. Adaylar arasındaki en genci olan Lee, özellikle gençlerin oylarını almayı hedefliyor. Geçen genel seçimlerde yüzde 10 oy alarak herkesi şaşırtan İlerci Parti, Lee ile bu başarısını koruyup korumayacağı merak konusu. 
  
 Öte yandan bağımsız adaylarda 2 kadın aday daha var. Lise mezunu olan Kim So-yeon, işçi hareketlerine kendisi adamış bir aktivist. 2005 yılına kadar elektronik fabrikalarında işçi olarak çalışan Kim, düzenlediği bazı gösterilerden dolayı işten ayrılmak zorunda kaldı. Özellikle Ssangyong ve Hyundai karşı yapılan gösterilerde boy gösteren Kim, emekçilerin oylarına talip.
 Bir başka kadın aday ise Kim Sun-ja. İlk okul mezunu olan Kim, Ulsan Teknik Üniversitesi'nde saatlik yevmiye ile temizlikçi olarak çalışıyor. Bağımsız aday olan Kim, diğer aşırı solcu adaylar gibi emekçi sınıfın oylarını almayı hedefliyor.
 CİHAN
  
  