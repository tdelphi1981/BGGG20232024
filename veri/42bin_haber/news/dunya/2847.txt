Kaçak polis öldü mü?
Cinayetten aranan Amerikalı eski polis Christopher Dorner'a ait olduğu sanılan yanmış bir ceset bulundu; DNA testi bekleniyor.
 Amerika’da üç kişiyi öldüren kaçak eski polis Christopher Dorner’ın olduğu sanılan bir ceset bulundu.
 Los Angeles’ın doğusundaki dağlık alana kaçan Dorner’ın, son olarak polisle çatışmaya girdiği ve bir şerif yardımcısını öldürdüğü, diğerini de yaraladığı ifade edildi.
 Bu çatışmanın ardından takibi sürdüren polisler, dağ kulübelerine baskınlar yaparak kaçağı aradı.
 TEK EL ATEŞ
 Dorner’ın saklandığı düşünülen kulübelerden birinin etrafını saran güvenlik güçleri, içerden tek el ateş sesi duydu.  Bunun ardından kulübe alev aldı.
 İlk haberler kulübeye giren ekiplerin, Dorner olduğunu düşündükleri bir cesetle karşılaştığı yönündeydi. Ancak Los Angeles Emniyeti'nden Andrew Smith haberleri yalanladı, yangın sonrası kulübenin hala çok sıcak olduğunu ve henüz içeri giremediklerini söyledi.
 Daha sonra kulübeye giren ekipler, yanmış bir ceset buldu, bu kişinin Donner olup olmadığı ise DNA testiyle ortaya çıkacak.
 Polis yetkilileri, kulübe yanmadan önce duyulan tek el ateş sesini Donner'ın yanmadan önce intihar ettiği şeklinde yorumluyor.
 Christopher Dorner’ın, polisle girdiği son çatışmadan önce iki kişiyi rehin aldığı ve arabalarını çaldığı gelen haberler arasındaydı.
 İNTİKAM CİNAYETLERİ
 Dorner, facebookta Los Angeles Polis Departmanında ırkçılıkla karşılaştığını ve 2008’de komployla işinden atıldığını ifade eden bir mesaj paylaşmış ve arkasından eski meslektaşlarına ve ailelerine yönelik saldırılara yönelmişti.
 Eski şefinin kızını ve nişanlısını öldüren Dorner, daha sonra güvenlik güçleriyle girdiği çatışmada da bir polisi öldürmüştü.
  Los Angeles polisi, geçtiğimiz haftadan beri Dorner’ı bulmak için geniş çaplı operasyonlar yürütüyordu.
  