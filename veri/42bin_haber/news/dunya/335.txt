Avrupa Parlamentosu Kürt sorununu tartışacak
Avrupa Parlamentosu’nda Türkiye’deki Kürt sorununa ilişkin 9. uluslararası konferansı, 5-6 Aralık günlerinde gerçekleşecek. Konferansta PKK ile “Doğrudan müzakerelerin yeniden başlaması” gereğine vurgu yapılması bekleniyor.
 Türkiye’de açlık grevleri sürerken Avrupa Parlamentosu’nda Kürt sorununun tartışılacağı bildiriliyor. Avrupa Parlamentosu’nda Kürt sorununa ilişkin 5-6 Aralık tarihlerinde gerçekleşecek 9. uluslararası konferansta ele alınacak konuların arasında  PKK ile “Doğrudan müzakerelerin yeniden başlamasının" da bulunduğu belirtiliyor.
 Avrupa Parlamentosu’ndaki “AB, Türkiye ve Kürtler, Türkiye’deki Kürt Sorunu – Diyaloğu Yineleme ve Doğrudan Müzakelerine Yeniden Başlama Zamanı” temalı 9. Uluslararası Konferans, 5-6 Aralık tarihlerinde Brüksel’deki parlamento binasında gerçekleşecek.
 Çeşitli ülkelerden yüzlerce yetkili ve "aydının" katılacağı belirtilen konferansın “Türkiye’de tüm vatandaşlar için insan haklarının korunmasını, azınlıklara saygı ile Kürt sorunu için barışçıl, demokratik ve kalıcı çözümünü teşvik etmeyi amaçladığı” belirtiliyor.
 Konferansın, Nobel Ödüllü Güney Afrikalı Başpiskopos Desmond Tutu, Nobel Ödüllü İranlı Şirin Ebadi, Avrupa Konseyi İyi Niyet Elçisi Bianca Jagger, tanınmış ABD’li prof. Noam Chomsky, yazarlar Yaşar Kemal ve Vedat Türkali ile bağımsız milletvekili Leyla Zana’nın himayesinde gerçekleşeceği belirtildi.
 ANKA
 
  