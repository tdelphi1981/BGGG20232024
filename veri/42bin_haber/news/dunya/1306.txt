AKSH, Kosova'da seferberlik ilan etti
ARNAVUT Ulusal Ordusu (AKSH), Sırbistan'ın Kosova'ya ait platformu ve Preşevo Vadisindeki Arnavut Şehitleri anıtı nedeniyle, Kosova ile Sırbistan arasında çıkması olası silahlı çatışma nedeniyle Kosova'da seferberlik ilan etti.
AKSH, medyaya gönderdiği yazılı açıklamasının ardından KTV televizyonuna görüntü de gönderdi. DHA'nın da ulaştığı 3 dakikalık görüntü de Kosova'nın bir yerinde üniforma ve maskeli olarak AKSH mensuplarının toplantı yaptıkları ve Kosova'da seferberlik ilan ettiği görülüyor.

Toplantıda AKSH'ye bağlı 'Kobra' adlı birim, Kosova haritasının yer aldığı masa etrafında, Sırbistan'ın güneyindeki Preşeva vadisi ve Kosova'nın kuzeyindeki gergin durumu ele alıyor. Görüntüde, AKSH subaylarının toplantıda bir araya geldiği görülüyor.

Görüntülerde, toplantıda alınan kararlar, birimin komutanı tarafından okunuyor. Kararlarda Arnavut topraklarının savunulması için AKSH mensuplarının bir an önce seferber olması isteniyor. AKSH subayları, en modern silahlara sahip olduklarını da belirtiyor.

Kod adları 'Koçaku' ile 'Klina' olan komutanların imzaladığı bildiride görüntüde yer alıyor. Bildiride AKSH mensuplarının seferber olması talep ediliyor.

AKSH ilk kez 2009 yılında görüntülü ve yazılı bildirilerle Kosova'da sahneye çıkmıştı.Bu tarihten itibaren, örgütün arkasında kimin bulunduğunu anlamak amacıyla, Kosova Polisi, Barış Gücü KFOR ve EULEX aylarca süren soruşturma sürdürdüğü halde bir ize rastlayamamıştı.