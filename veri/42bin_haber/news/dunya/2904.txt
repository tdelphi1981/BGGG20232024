Manken vekil adayı oldukça iddialı
Lübnan'da Haziran ayında yapılması planlanan genel seçimler için geri sayım devam ederken, farklı meslek grupları ve toplumsal çevrelerden gelen adaylar, Suriye krizi, Hizbullah sorunu ve keskin politik kamplaşmalar gibi, Lübnan siyasetinin bilinen gündem maddelerinin dışındaki söylemleriyle dikkatleri üzerlerine çekiyor.
Çok sayıda Lübnanlı sanatçı, etnik ve mezhep temelli fay hatlarının yol açtığı siyasi tıkanıklıklara karşı bir seçenek oluşturmak amacıyla, siyaset sahnesine çıkarken, rotalarını 'podyum ve sahnelerden parlamentoya' çeviren iki manken, seçim sürecinde basının en fazla ilgi gösterdiği adaylar arasında yer alıyor.

Farklı partilerden teklifler aldım

Lübnan'ın sıra dışı adayları arasında ilk sırada, sansasyonel klipleri ve 'gardırobuyla' tartışmalara yol açan ünlü manken Mryiam Klink yer alıyor.

Geçen ay Facebook sayfasından meclis seçimlerine aday olacağını açıklayan ünlü model Klink, değişim ve umut sloganıyla seçim kampanyasını başlattı. Mankenliğin ardından, ülkedeki sorunları ifade etmenin bir yolu olarak nitelendirdiği şarkıcılığa da başlayan Klink, Yeter isimli son şarkısında 'Lübnanlıların tahammül edilmez boyuta ulaşan' sıkıntılarını' dile getiriyor.

Seçimde başkent Beyrut'un kuzeyindeki Metn bölgesinde Ortodokslara ayrılan sandalye için yarışacak olan Klink, Artık daha fazla sıkıntıya katlanamayacağımız bir noktaya geldik, Özellikle Lübnanlı kadınlar olarak dedi.

Seçilmesi halinde takipçisi olacağı vaatlerini de sıralayan Klink, önceliğinin Lübnanlılara 24 saat kesintisiz elektrik sağlamak olacağını söyledi. Çevreyi tahrip edenlerin vatandaşlıktan çıkarılması için çalışacağını ifade eden Klink, hayvan haklarının korunması için yasal düzenlemeler yapılması konusunda da gayret edeceği sözünü verdi. Adaylığıyla ilgili tepkilere de değinen Klink, Birden fazla parti ve bazı Lübnanlı siyasilerden, kendi gruplarına katılmam yönünde teklifler aldım. Bunun yanı sıra adaylıktan çekilmem için tehdit sayılabilecek telefonlar da aldım diye konuştu.