Ahmedinejad’dan seçim yorumu
İran Cumhurbaşkanı Mahmud Ahmedinejad, Amerika'da Barack Obama'nın kazandığı seçimleri "kapitalistler için savaş alanı" olarak yorumladı.
 Endonezya'da gerçekleştirilen Beşinci Bali Demokrasi Forumu'nda konuşan İran Cumhurbaşkanı, "Halkın iradesinin manifestolarından biri olan seçimler, kapitalistler için bir savaş alanı ve ağır harcamalar için bir bahane oldu" dedi.
 Amerikan seçimlerinde yaklaşık 6 milyar dolar harcanmış ve bu rakam, bu yılki başkanlık seçimlerini Amerikan tarihinin en pahalı seçimi yapmıştı. Konuşmasında ne ABD ne de Obama'nın ismini doğrudan anmayan Ahmedinejad, "Demokrasi, azınlığın çoğunluk üstündeki iradesine dönüştü" eleştirisini getirdi.
 Demokrasinin bayraktarlığını yapan ülkelerde bile sorunların yaşanmaya devam ettiğini söyleyen İran Cumhurbaşkanı Mahmud Ahmedinejad,  "Kölelik, sömürgecilik ve hak istismarı insanlar üzerinde uygulanmaya devam ediyor" ifadelerini kullandı.
 Nükleer programından dolayı halen uluslararası camia ile sorun yaşayan İran'ın Cumhurbaşkanı, konuşmasında bu konuya ise çok kısa değindi. Ahmedinejad, "Bugün bazı silahların geliştirilmesi, atom silahlarının geliştirilmesinden daha tehlikeli" dedi.
 İran, 5 yıldır düzenlenen foruma bu yıl ilk kez katılıyor. İran Cumhurbaşkanı'nın foruma katılımı, nükleer programından dolayı ABD ve Avrupa birliği tarafından izolasyonunu kırma amaçlı olarak yorumlanıyor.
 CİHAN
  