Picasso tablosuna zarar veren zanlı tutuklandı
 
 ABD’nin Teksas eyaletinde, İspanyol ressam ve heykeltıraş Pablo Picasso’nun tablosuna zarar verdiği gerekçesiyle aranırken yakalanan kişi tutuklandı. 
 Picasso’nun, Teksas’taki bir sanat galerisinde sergilenen, "Kırmızı Koltuktaki Kadın" adlı tablosuna geçen yıl 13 Haziran’da sprey boyayla zarar veren ve ardından Meksika’ya kaçan Uriel Landeros (22), ABD-Meksika sınırında yakalandı. Vandalizm suçundan tutuklanan zanlı için 500 bin dolar kefalet bedeli belirlendi. 
 
 Tabloya saldırısını cep telefonuyla kaydeden zanlı, görüntüyü sosyal paylaşım sitesi YouTube’a yüklemişti. Polis, izlenme rekorları kıran videodaki kişinin Uriel Landeros olduğunu tespit etmişti. Üniversite öğrencisi Landeros, tablonun üzerine boğa resmi çizmiş ve "Zafer" anlamına gelen "Conquista" yazmıştı.
 
 AA