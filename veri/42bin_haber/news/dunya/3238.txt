Umre ziyaretçilerinde rekor artış
Suudi Arabistan Hac Bakanı Bender Haccar, 2013 yılında umre ziyareti için ülkeye gelenlerin sayısında büyük bir artışın gözlendiğini söyledi.
Haccar, son 3 ayda 1.6 milyondan fazla Müslümanın umre için Suudi Arabistan'a geldiğini kaydetti.

Bu yıl özellikle Ramazan ayında rekor ziyaretçi sayısına ulaşılmasının beklendiğini dile getiren Bakan Haccar, 2013 yılında bu sayının 6 milyonu geçebileceğini duyurdu.

Geçen yıla göre 500 bin ziyaretçinin daha gelebileceğini belirten Haccar, sıkışıklıkların olmaması için diğer bakanlıklar ile koordineli bir biçimde çalışmaların sürdüğünü bildirdi.

Umre ziyaretçisi sayısının her yıl yüzde 10 ile 20 oranında arttığına dikkati çeken Bakan Haccar, dünyadaki yaklaşık 70 ülke hac bakanlıkları temsilcileri ile görüşmelere başlandığını ve bu yetkililerden umre ve hac ziyaretçilerinin ziyaretler hakkında eğitilmesi konusunda arzu ve isteklerde bulunduklarını söyledi.

Mısır, Pakistan ve Cezayir'den yüksek oranda ziyaretçi beklediklerini ifade eden Hac Bakanı, Kabe'deki genişletme çalışmalarının bu ziyaretleri etkilemeyeceğini müjdeledi.

Bu arada Diyanet İşleri Başkanı Mehmet Görmez, yarın Bakan Haccar'ı ziyaret edecek ve Hac Protokolü imzalayacak.