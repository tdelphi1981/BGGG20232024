ABD'den İran'a yeni yaptırımlar
ABD, İran Radyo Televizyon Kurumu ve direktörünü de yaptırım listesine aldı. 
ABD Hazine Bakanlığı'ndan yapılan açıklamada, İran Radyo Televizyon Kurumu ve Direktörü İzzetullah Zergami ile diğer üç kuruluşun, İran hükümetinin sansür faaliyetlerinde rol aldıkları gerekçesiyle yaptırım altına alınarak, Amerikan finansal sistemine erişimlerinin yasaklandığı belirtildi. 
Yaptırım kararı alınan diğer üç kuruluş ise İran Bilişim Polisi, İletişim Denetleme İdaresi ve İran Elektronik Endüstrisi olarak sıralanıyor. 
Açıklamada ayrıca, İran'ın petrol gelirlerine erişimini engellemeye dönük yaptırımların da devreye girdiği kaydedildi. Daha önce duyurulan bu yaptırımlar, İran'ın yabancı finansal kuruluşlarda bulunan petrol gelirlerini kullanmasını ve bu fonları ülkeye aktarmasını engelliyor. 
ABD Hazine Bakanlığı Terörizm ve Finansal İstihbarattan Sorumlu Müsteşarı David Cohen, yaptığı açıklamada, İran'ın nükleer programıyla ilgili uluslararası toplumun kaygılarını gidermediği müddetçe ABD'nin İran rejimine yönelik yaptırımları daha da sertleştireceğini ve ekonomik baskıyı artıracağını belirtti. 
Cohen açıklamasında, "İran'da insan hakları ihlallerinden sorumlu olanları, özellikle de İran halkını temel özgürlüklerinden mahrum bırakanları da hedef alacağız" ifadesini kullandı.