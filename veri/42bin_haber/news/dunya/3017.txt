At eti skandalı dönere de sıçradı
AVRUPAda et skandalı şimdi de dönere sıçradı. Almanya'da dönerde kullanılan ette domuz ve at etine rastlandığı bildirildi.
Almanya'nın Berlin ve Leipzig kentlerinde yirmi dönerciden alınan numunelerden üçünde domuz, birinde ise at etine rastlandığı açıklandı. Alman özel televizyon kanalı RTL tarafından Ürün Kalitesi Enstitüsü'ne yaptırılan araştırmanın sonuçlarına göre bir numunede yüzde 1 oranında at eti tespit edilirken, üç numunede de yüzde 7'ye varan oranlarda domuz eti bulundu.

Almanya'da tüm süpermarket zincirlerini saran skandal nedeniyle çok sayıda şüpheli ürün raflardan kaldırılırken, skandalın varacağı boyut ise şimdiden kestirilemiyor. Spiegel dergisine göre 2012 yılının kasım ayı ile 2013 yılının ocak ayı arasında Lüksemburg'daki bir şirketten ülkeye 144 ton şüpheli sığır eti sokulduğu yazıldı. Daha önce de benzer et skandalları ile karşı karşıya kalan Almanya, suçlulara daha ağır ceza verilmesini tartışmaya başladı.