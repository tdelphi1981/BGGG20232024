Çin'de tarihi kongre başladı
Tek parti ile yönetilen Çin'de, iktidardaki Çin Komünist Partisi'nin (ÇKP) 18. Ulusal Kongresi, bu sabah Pekin'deki Büyük Halk Sarayı'nda başladı.
 Çok sıkı güvenlik önlemlerinin alındığı kongreye; ÇKP liderleri ve 2 bin 268 delege katıldı. Hu Jintao'dan önceki Cumhurbaşkanı Jiang Zemin'de (86) katıldığı kongreye, azınlıkların temsilcileri de kendi milli kıyafetleriyle geldi.
 Cumhurbaşkanı ve ÇKP Merkez Komitesi Genel Sekreteri Hu Jintao, ÇKP'nin 17. Merkez Komitesi adına Çincesi 64, İngilizcesi ise 46 sayfalık bir rapor sundu. Raporda, ÇKP'nin Çin'e özgü sosyalist yolunu kararlılıkla sürdüreceği kaydedildi. Kongreye katılan delegelere ve basın mensuplarına tüm raporu okuyan Hu; 2020 yılına kadar gayri safi yurt içi hâsıla ve kişi başına düşen milli gelirin 2010 yılına göre iki katına çıkarılmasını hedeflediklerini söyledi. 
 Ekonomik yapısal reformu, kapsamlı bir şekilde derinleştireceklerini ve piyasa kurallarına daha fazla saygı göstereceklerini dile getiren Hu, daha geniş tabanlı ve sağlıklı bir halk demokrasisinin geliştirilmesi için çalışmaların devam ettiğini söyledi. Cumhurbaşkanı Hu ayrıca milli savunma ve silahlı kuvvetlerin modernizasyonunu hızlandıracaklarını da belirtti. Hu Jintoa konuşmasında yolsuzluklarla kararlılıkla mücadele ve komünistlerin siyasi karakter bütünlüğünün korunması gerekliliğine vurgu yaptı.
 5 yılda bir yapılan kongrenin açılışının ardından bazı delegelerin yabancı medyaya konuşmaktan kaçındığı gözlemlendi. Delegelerden Fang Chang Xi, Cihan Haber Ajansı'nın (Cihan) sorusunu yanıtlarken, yolsuzlukların 82 milyon üyesi olan ÇKP'nin içinde olduğunu ve parti üyesi herkesin kendine çeki düzen vermesi ve halk için çalışması gerektiğini söyledi. Fang, son olarak Chong Qing şehrinin parti sekreteri olan Bo Xilai'nın "disiplinsizlik" nedeniyle partiden ihraç edilmesiyle ilgili olarak, yolsuzluğun partide bir değil,  çok sayıda olduğunu ifade ederek, kim olursa olsun partide yolsuzluk yapanların cezalandırılması gerektiğini ifade etti.
 Uygur bölgesi delegesi Bahargül Samet ise, kongreye katılmaktan ötürü çok mutlu olduğunu kaydetti. Bu kongre sayesinde üzerlerindeki sorumluluğunun ağırlığını fark ettiğini söyleyen Bahargül, ülkenin hedefleri çerçevesinde çalışmaları artırmaları gerektiğini söyledi.
 Tu azınlığına ait olduğunu söyleyen Li Xian Hua ise, kongrede açıklanan raporda, kendisini en çok ilgilendiren konunun, özellikle azınlık milletlerin yaşadığı bölge ve köylerin geliştirilmesi olduğunu ifade etti.
 7 gün sürecek kongre boyunca delegeler Hu'nun sunduğu raporu inceleyecek ve ÇKP tüzüğüne ilişkin değişiklik tasarısını onaylayacak. Değişiklik tasarısı delegelerin onayına sunulacak. Kongrenin son günü olan 14 Kasım'da lider değişimi yapılacak ve basına tanıtılacak. Buna göre; Hu Jintao yerini yardımcısı Xi Jinping'e, Başbakan Wen Jiabao da yerini yardımcısı Li Keqiang'a bırakacak.
 CİHAN
  