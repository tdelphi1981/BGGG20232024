İspanya'da PKK operasyonu: 6 gözaltı
İspanya İçişleri Bakanlığı, Fransa ile işbirliği halinde terör örgütü PKK’ya karşı bir operasyon düzenlendiğini açıkladı.
 OPERASYONUN ADI 'KAPADOKYA'
 İspanyol polisinin 'Kapadokya' adını verdiği operasyon çerçevesinde Madrid, Murcia ve Barcelona şehirlerinde 6 kişi gözaltına alındığı bilgisi verildi.
 GÖZALTINA ALINAN 6 KİŞİ DE KÜRT
 İçişleri Bakanlığı’nın açıklamasında, “Polis teşkilatı, Kürt terör örgütü PKK’nın İspanya’daki finans ve haraç düzeneğini dağıttı. Madrid, Murcia ve Barcelona’da gözaltına alınan 6 kişinin hepsi de Kürt kökenli. Gözaltına alınanlar kendi ülkelerinde terör örgütünün silahlı faaliyetlerine destek oluyorlardı ve PKK’nın Türkiye ve diğer Avrupa ülkelerindeki propaganda faaliyetlerinde işbirliği yapıyorlardı.” denildi.
 PKK üyelerinin kendi ülke vatandaşlarından “devrim vergisi veya yasadışı komisyon” adı altında zorla para aldığına dikkat çeken İspanyol İçişleri, bu paraların terör örgütünün Türkiye’deki faaliyetlerini sürdürebilmesi için silah ve patlayıcı alımında kullanıldığını kaydetti.
 12 TERÖR EYLEMİ DÜZENLENDİ
 Açıklamada, PKK’nın sadece 2012 yılının Eylül ayından Kasım’ına kadar 12 terör eylemi düzenlendiği belirtilerek, ölenlerin büyük çoğunluğunun sivillerden oluştuğu ifade edildi.
 Başkent Madrid’de N.G, F.G. ve Y.E.O., Madrid’e bağlı Torrejon de Ardoz’da Z.B., Murcia’da H.G. ve son olarak Barcelona’da I.T.Y. baş harflerinden oluşan teröristlerin gözaltına alındığı bilgisi verildi.
 İspanya'da ki operasyonlara paralel olarak Fransa’da düzenlenen operasyonlarda 16 teröristin gözaltına alındığı belirtilirken, aramalarda 28 bin Euro ve iki silahın ele geçirildiği bilgisi verildi. 
  