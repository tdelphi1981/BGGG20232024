1 milyon Suriyeli sığınmacı
Birleşmiş Milletler, ülkelerinden kaçan Suriyeli sığınmacı sayısının 1 milyonu bulduğunu açıkladı. 
Birleşmiş Milletler Mülteciler Yüksek Komiserliği, ülkelerinden kaçan Suriyeli sığınmacı sayısının 1 milyonu bulduğunu açıkladı. Açıklamaya göre, bu sayının yarısına yakını çocuk.

 BM rakamlarına göre, sözkonusu 1 milyon kişinin, 400 binden fazlası, 1 Ocak'tan bu yana, yani son 2 ayda ülkelerini terk etti. 
Rakamlar, Türkiye'nin de aralarında bulunduğu komşu ülkelere kamplarda bulunan ya da yardım isteyen, kayıtlı Suriyelileri yansıtıyor. 
Ülkeleri içinde evlerinden olanları, farklı ülkelerde turist vizesiyle bulunanları ya da kayıt dışı yaşayanları kapsamıyor. 
AFAD'ın 1 Mart'ta açıkladığı rakamlara göre Türkiye'de, hastaneler ve barınma merkezlerindeki toplam Suriye vatandaşı sayısı 185 binin üzerinde. 
BM raporuna göre, bugün Lübnan'da bulunan her 5 kişiden biri Suriyeli. Buna Suriyeli işçiler ve düzenlerini kurmuş Suriyeli aileler de dahil.