İngiliz kadına Türk sevgiliden büyük tuzak
İNGİLİZ, 50 yaşındaki Pat Ekins, bütün mal varlığını üzerine yaptığı 28 yaşındaki Türk sevgilisine kaptırdığını öne sürdü.
Daily Mail gazetesindeki habere göre, çocuklarından habersiz İngiltere'deki evini satıp bütün parasını bar açması için erkek arkadaşına veren Pat Ekins, İngiltere'de sokakta kaldı. 3 torun sahibi büyükanne, Marmaris'te tanıştığı erkek arkadaşı İbrahim Halın'a yeni işini kurması için 70 bin Sterlin verdiğini ancak Halın'ın, kısa bir süre sonra ortadan kaybolduğunu iddia etti. Habere göre, İngiltere'nin Preston kentinde yaşayan Ekins, 4 yıl önce tanıştığı erkek arkadaşını görmek için sık sık Marmaris'e gitmeye başladı. Bir süre sonra eski kocasıyla paylaştığı evini satan Pat, birikmiş parası ile birlikte 70 bin Sterlini genç erkek arkadaşına yeni iş kurması için verdi. Ancak, 1 yıl içinde parayı ödeyeceği sözünü veren İbrahim Halin parayı aldıktan sonra dönmedi. Marmaris'te 5 parasız kaldığını söyleyen Pat, kaldığı daireden de çıkarılınca bir süre berber dükkanında uyuduğunu, arkadaşının gönderdiği parayla İngiltere'ye geri dönebildiğini ileri sürdü. Evine döndüğünde ailesinin büyük tepkisiyle karşılaşan İngiliz kadın, evden de kovulunca parkta uyumak zorunda kaldı. Zor günler geçirdiğini ancak hepsini atlattığını söyleyen Pat Ekins, şu anda Colchester'daki bir hayır kurumunda çalışıyor.