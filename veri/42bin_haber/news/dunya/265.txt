Çin’i yıkabilecek sorun: Yolsuzluk
Tek parti ile yönetilen Çin'de iktidardaki Çin Komünist Partisi'nin (ÇKP) 18. Ulusal Kongresi bu sabah Pekin'deki Büyük Halk Sarayı'nda başladı. Dünyayı doğrudan etkilemesi açısından ABD'den sonra Çin'deki parti içi bu seçim de dikkatleri Çin'e çevirdi.
 Çok sıkı güvenlik önlemlerinin alındığı kongreye ÇKP liderleri ve 2 bin 268 delege katıldı. Kongreye Hu Jintao'dan önceki Cumhurbaşkanı Jiang Zemin (86) de katıldı. Jiang'ın kongrede saygı duruşu için kalkıldığında tek başına kalkamadığı görüldü. Kongreye azınlıkların temsilcileri de kendi milli kıyafetleriyle geldi.
 Cumhurbaşkanı ve ÇKP Merkez Komitesi Genel Sekreteri Hu Jintao, ÇKP'nin 17. Merkez Komitesi adına Çincesi 64, İngilizcesi ise 46 sayfalık raporu sundu. Raporda, ÇKP'nin Çin'e özgü sosyalist yolunu kararlılıkla sürdüreceği kaydedildi.
 Kongreye katılan delegelere ve basın mensuplarına tüm raporu okuyan Hu, görece refah toplumunun inşasına ilişkin yeni hedeflerden birinin, 2020 yılına kadar büyümede denge, eşgüdüm ve sürdürülebilirliğin gözle görülür şekilde artırılması temelinde, gayri safi yurtiçi hâsıla ve kişi başına düşen milli gelirin 2010 yılına göre iki katına çıkarılması olduğunu söyledi. Çin'in eşi benzeri görülmemiş fırsat ve zorluklarla karşı karşıya olduğunu da söyleyen Hu, millet olarak da daha yüksek hedefler belirleyip, daha sıkı çalışmaları gerektiğini anlattı.
 
 Raporunda Hu, daha fazla kamu sermayesinin ulusal güvenlik ve ekonomiyle sıkı bağlı hayati sektörlere aktarılmasını hızlandıracaklarını, ekonomik yapısal reformunu kapsamlı şekilde derinleştireceklerini ve piyasa kurallarına daha fazla saygı göstereceklerini dile getirdi. Hu, gelişiminin daha dengeli ve sürdürülebilir olması gerektiğine de dikkat çekti.
 Sunduğu raporunda Hu ayrıca siyasi sistem reformunun aktif ve istikrarlı şekilde ilerletilmesi ve daha geniş tabanlı ve sağlıklı bir halk demokrasisinin geliştirilmesi gerekleri ile sosyal adaletin korunması ve sosyal uyumun teşvik edilmesi gerektiğini ifade etti. 
 
 Çin'in değişkenlik gösteren iç ve küresel ortama ayak uydurması gerektiğini aktaran Hu, iç ve küresel zorluklarla başa çıkılması için Çin'in yeni bir ekonomik modele ihtiyacı olduğuna işaret etti. Ülkenin refahı ve geleceği için çok önemli olan ekolojik ilerlemeyi teşvik adına büyük çaba göstereceklerini kaydetti. Hu, milli savunma ve silahlı kuvvetlerin modernizasyonunu hızlandıracaklarını da belirtti.
 
 Konuşmasında yolsuzluklarla kararlılıkla mücadele ve komünistlerin siyasi karakter bütünlüğünün korunması gerekliliğine vurgu yaptı. Hu'nun konuşmasında verdiği en dikkat çekici mesaj şüphesiz yolsuzluklarla mücadele mesajı oldu. Hu, yolsuzluk sorununa eğilmekte başarısız olmaları halinde bunun partileri için ölümcül olabileceğine vurgu yaptı ve partinin ve devletin bu başarısızlık sonucu çökebileceği uyarısında bulundu. Hu,"Kanunları çiğneyenler kim olursa olsun, ne konumda olursa olsun adaletle yüzleşir." vurgusu da yaptı.
 
 Kongre öncesi ülkenin en kalabalık şehri Chong Qing'in parti sekreteri ve eski Çin Ticaret Bakanı olan Bo Xilai, hakkındaki ''yolsuzluk ve disiplin suçları''ndan dolayı partiden ihraç edilmiş ve bu olay bir anda dünya gündemine oturmuştu Bo'nun eşi Gu Kailai, bir İngiliz işadamını öldürmekten ömür boyu hapis cezasına çarptırılmıştı. .  Mao ilkelerinden uzaklaşıldığını savunan Bo'nun ise yolsuzluk suçlamalarıyla hakim karşısına çıkması bekleniyor. Çin'de son yıllarda parti yetkililerinin yolsuzluk vakaları halkın tepkisini çekerken, arazilerin haksız kamulaştırılması, çevre kirliliğine yol açan fabrikalar ve keyfi hukuk uygulamaları, halkın parti mensuplarına olan güvenini sarsmış ve bunun sonucunda büyük protestolar yapılmıştı. Devlet medyasında da halkın kongreden beklentileri arasında yolsuzluklarla mücadele isteği geniş yer tutuyor.
 5 yılda bir yapılan ve 7 gün sürecek kongre boyunca delegeler Hu'nun sunduğu raporu inceleyecek ve ÇKP tüzüğüne İlişkin değişiklik tasarısını onaylayacak.
  Değişiklik Tasarısı delegelerin onayına sunulacak. Kongrenin son günü olan 14 Kasım'da lider değişimi yapılacak ve basına tanıtılacak. Buna göre Hu Jintao yerini yardımcısı Xi Jinping'e, Başbakan Wen Jiabao da yerini yardımcısı Li Keqiang'a bırakacak.
 CİHAN
  