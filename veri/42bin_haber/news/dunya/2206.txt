Orduya para Japonya'dan geliyor
 
 Fransa'nın Mali'de başlattığı askeri operasyon devam ediyor. Fransız birlikleri ve Mali ordusu, radikal İslamcıların son kalesi olarak görülen Kidal kentini de ele geçirdi. Mali'deki askeri operasyona en büyük maddi yardımı sağlayan ise, Çin'i rakip olarak gören Japonya. 
 KİDAL KASABASI ELE GEÇİRİLDİ
  
 Fransız özel kuvvetleri ve Afrika Birliği askerlerinin Mali'deki askeri operasyonunda radikal İslamcılara önemli bir darbe daha indirildi. Radikal İslamcıların, Cezayir sınırındaki son kalesi Kidal kasabası da ele geçirildi. Fransız askerleri ve Mali ordusu Kidal kentine girerken, radikal İslamcı militanların dağlara doğru kaçtığı iddia edildi. 
 HALK OLAYLARA TEPKİSİZ
  
 Fransız askerlerinin Kidal kentine girdiğini belirten Malili yetkili Haminy Maiga, "Fransız askerler havaalanını ele geçirdikten sonra kente giriş yaptı. Kentte şu anda çatışma yok. Fransız askerler kentin içine dağıldı ve iki helikopter havadan kenti gözetliyor" dedi. Fransa Savunma Bakanı Jean-Yves Drian, kum fırtınası nedeniyle Fransız askerlerin havaalanında beklediğini ve kente giriş yapmadıklarını açıklamıştı. Fransa ve Afrika askeri birliklerinin müdahalesi devam ederken, Mali ordusuna ait askeri zırhlı araçlar konvoy halinde başkent Bamako'da geçiş yaptı. Olağanüstü halin devam ettiği ülkede, şehir merkezinde trafiğin aktığı bir yoldan geçiş yapan çok sayıda askeri birliğe, halkın tepkisiz kaldığı dikkat çekti. 
 EN BÜYÜK YARDIM JAPONYA'DAN 
  
 Mali'de Fransa ve Afrika Birliği öncülüğünde askeri operasyonu yürüten koalisyona en büyük mali destek ise Japonya'dan geliyor. Japonya, Mali'deki askeri operasyonlara 120 milyon dolar maddi yardımla ilk sırada yer alırken, ikinci sırada 96 milyon dolarla ABD bulunuyor. Almanya öncülüğündeki Avrupa Birliği'nin mali yardımı ise 67 milyon dolar. 
 Japonya'nın Mali'deki askeri operasyona en büyük mali desteği vermesinin altında, Çin'in Afrika'daki nüfuzunu her geçen gün arttırması gösteriliyor. 700 Afrika Birliği, Mali'de radikal İslamcılara yönelik operasyonun daha hızlı ve başarılı bir şekilde yürütülmesi için acilen 700 milyon dolara ihtiyaç duyulduğunu açıkladı.