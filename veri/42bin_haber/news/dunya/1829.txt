Kadın askerlere cephe yolu göründü
ABD'de kadınların cephede, çatışma bölgelerinde görev yapma yasağı kaldırılıyor. Savunma Bakanlığı'nın kararıyla bu yıl içinde Amerikalı kadın askerlerin de sıcak bölgelere girebilmesi mümkün olabilecek.(CNN TÜRK) -- 1 milyon 400 bin kişilik Amerikan ordusunun yüzde 14'ünü oluşturan kadın askerlerın bundan sonra görev tanımları genişleyecek, ordudaki kapalı kadrolar açılacak. 

Amerikan Savunma Bakanı Leon Panetta'nın aldığı bir kararla, kadın askerlere ön cephelerde aktif rol alma imkanı verilecek. 

Karar, 230 bini aşkın kadın askere cephe yolunu açacak. 

Bazı kadrolar bu yıl içinde, özel kuvvetlerin içinde olduğu diğer kadrolarsa daha ileri bir tarihte açılacak. 

Kadınları tam anlamıyla savaş cephelerine dahil edecek düzenlemelerin tamamlanması ise 2016'yı bulacak. 

Kadınlara orduda getirilen kısıtlamalar son yıllarda eşitliği aykırı olduğu gerekçesiyle çok eleştiriliyordu. Bu yüzden geçen yıl kadın askerler için cepheye yakın yerlerde 14 bin 500 yeni kadro açılmış, kadınların ordudaki görevlerine getirilen kısıtlamalar bir nebze gevşetilmişti. 

Ancak talepleri erkeklerle tam anlamıyla eşit şartlarda çalışabilmek olan kadın askerler için bu hamle yeterli olmadı. Geçen yıl kasım ayında dört kadın asker bu gerekçeyle Savunma Bakanlığı'na dava açtı. 

Son 10 yılda cepheye yakın bölgelerde görev yapan kadınların sayısı 280 bini buldu. 

Irak ve Afganistan'da geçtiğimiz yıl ilk kez; kara birliklerinde ve deniz altılarda kadın askerler de yer aldı. Ancak söz konusu yerler tehlikeli olunca; yaralanmalar ve can kayıpları da kaçınılmaz oldu. 

Savaş bölgelerinde görev yapan 800'den fazla kadın yaralandı, en az 130'u da hayatını kaybetti.