Pilotu Esad'ı bombaladı
Suriye ordusundan firar eden bir pilot, savaş uçağıyla Hama'da Alevi nüfusun yoğun olduğu Safsafiye beldesinde Şahiba milislerini bombaladı.
Suriye Genel Devrim Konseyi (SRGC), Suriye ordusundan kullandığı uçakla firar eden bir pilotun, Hama kentine bağlı Safsafiye beldesini bombaladığı, bombalamada onlarca kişinin öldüğü ve yaralandığı iddiasında bulundu.

Bölgedeki Özgür Suriye Ordusu'na (ÖSO) bağlı Taramse Şehitleri Tugayı'na bağlı bir birliğin komutanı Ahmed ebu Mustafa da Anadolu Ajansı muhabirine yaptığı açıklamada uçağın beldedeki Şahiba milislerinin kaldığı yerlere saldırmış olabileceğini ileri sürdü.

Suriye Genel Devrim Konseyi, muhaliflerin silahlı gücü Özgür Suriye Ordusu birliklerinin Halep'te bir askeri helikoptere saldırı düzenlediklerini açıkladı. Saldırı sonrası askeri helikopterin Halep'te Halidiye bölgesine zorunlu iniş yaptığı da belirtildi.

ABD'DEN ESAD'A MESAJ 
Suriye Muhalefeti ve Devrimci Güçler Ulusal Koalisyonu Başkanı Muaz el-Hatib'in Esad rejimiyle müzakere önerisine ABD'den destek geldi. ABD Dışişleri Bakanlığı Sözcüsü Victoria Nuland, Suriye Muhalefeti ve Devrimci Güçler Ulusal Koalisyonu (SMDK) Başkanı

Muaz el-Hatib'in 'müzakere' girişimleriyle ilgili 'Suriye rejimi, eğer barışa ilgi duyuyorsa Hatib'in önerisini kabul etmesi gerekir' dedi.

Suriyeli bazı muhaliflerin, Esad rejimiyle "müzakere" önerisinde bulunan Hatib'i ihanetle suçlamasını da değerlendiren ABD Dışişleri Bakanlığı sözcüsü Victoria Nuland, "Muhaliflerden gelen bireysel açıklamalar Suriye Muhalif ve Devrimci Güçler Ulusal Koalisyonu'nu (SMDK) temsil etmiyor" dedi.

Nuland, Suriye Muhalefeti ve Devrimci Güçler Ulusal Koalisyonu Başkanı Muaz el-Hatib'in, Esad'in iktidardan çekilmesine yönelik baskının artırılması, geçiş sürecinin başlaması ve bu sürecin nasıl ilerleyeceğine yönelik gerçek diyaloğun yürütülmesine odaklanmasından memnuniyet duyduklarını da söyledi.

SALDIRILARDA 83 ÖLÜ 
Suriye'de Esad'a bağlı ordu birliklerinin çeşitli kentlerde düzenlediği operasyonlarda 18'i çocuk, 6'sı kadın 83 kişinin öldüğü iddia edildi.

Suriye İnsan Hakları Örgütü (SNHR), rejime bağlı ordu birliklerinin hava destekli, roket ve tanklarla gerçekleştirdiği operasyonlarda başkent Şam'ın banliyölerinde 36, Halep'te 25, Dera'da 8, Humus ve İdlib'de 4'er, Hama'da 3,

Rakka'da 2 ve Lazkiye'de bir olmak üzere ülke genelinde ölü sayısının 83'e yükseldiğini belirtti.