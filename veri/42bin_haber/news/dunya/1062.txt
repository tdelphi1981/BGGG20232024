Chavez'in durumu iyi değil
Bolivya Devlet Başkanı Morales 'moral' veremedi: Chavez'in durumu endişe verici 
 Bolivya Devlet Başkanı Evo Morales, tekrarlayan kanser hastalığı nedeniyle 11 Aralık 2012 tarihinde Küba’da ameliyat geçiren Venezuela Devlet Başkanı Hugo Chavez’in sağlık durumunun "çok endişe verici" olduğunu söyledi. 
 
 İspanyol resmi haber ajansı EFE’nin verdiği haberde, Bolivya’nın Cochabamba kentinde düzenlediği bir basın toplantısında gazetecilerin sorularını yanıtlayan Morales, "Kardeşim, Devlet Başkanı Chavez’in durumu çok endişe verici. İnşallah kısa zamanda onu görebilir, beraber olabiliriz ama çok endişe verici bir durumda. Umarım dualarımız, ayinlerimiz Başkan Chavez’in hayatını kurtarmakta etkili olur" dedi. 
 
 MUHALEFET BASTIRIYOR
 
 Öte yandan, Chavez’in sağlık durumuyla ilgili ülkesi Venezuela’da spekülasyonların devam ettiği belirtildi. Küba’da hastanede bulunan, 21 gündür kamuoyunda gözükmeyen, fotoğrafı bile yayınlanmayan Chavez’in durumuyla ilgili hükümete eleştiriler yönelten Venezuela’daki ana muhalefet, "gerçeği söyleyin" çağrısı yaptı. 
 
 Venezuela Devlet Başkan Yardımcısı Nicolas Maduro da 29 Aralık’tan bu yana bulunduğu Küba’da gazetecilere yaptığı açıklamada, hastanede ziyaret ettiği Chavez’in "çok büyük zorlukla elini sıkarak, kendisiyle selamlaştığını" söyledi. Maduro, Chavez’in sağlık durumuyla ilgili spekülasyonların sona erdirilmesini ve özel hayata saygı gösterilmesini de istedi. 
 
 AA