Radikal imamlar sınırdışı edilecek
 
 Fransa İçişleri Bakanı Manuel Valls, bakanlığının önümüzdeki günlerde yakın takibe aldığı ve radikal kabul ettiği bazı yabancı imamları sınırdışı edeceğini açıkladı. Uluslararası bir konferans dolayısıyla Brüksel’de bulunan Valls, burada düzenlediği basın toplantısında, "Değerlerime aykırı vaizler veren bazı yabancı imamlar yakın bir süre sonra ülkelerine sınırdışı edilecek" dedi. 
 'AİLELERİN VİCDANIYLA OYNUYORLAR' 
 
 Fransız bakan, hükümetinin aşırı uçlarla mücadele kapsamında, bu sınırdışı işlemlerini gerçekleştireceğini söyledi. İslamiyet konusunda kavram kargaşası yaratılmasına karşı olduğunu yineleyen Valls, "Ben radikal İslamcılık ile Fransa’daki İslamı birbirine karıştırmıyorum. Ancak ortada dini bir ortam var, siyasi süreç içinde selefizm isteyen gruplar var. Bunlar dernek ve okullarda etkili olmak istiyor. Ailelerin vicdanlarını kontrol altına almak istiyor" ifadesini kullandı.Valls, ülkedeki radikal uçlarla mücadele konusunda kararlı olduğunu sözlerine ekledi.
  