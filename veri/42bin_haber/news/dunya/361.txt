İngiltere Ebu Katada'yı istemiyor
İngiltere'de yaşayan radikal İslamcı imam Ebu Katada'nın kefaletle serbest bırakılmasına tepkiler büyüyor. Başbakan David Cameron, durumun kendisini bıktırdığını ve Ebu Katada'yı İngiltere'ye bir tehdit olarak gördüğünü ifade etti. İngiliz hükümeti Katada'yı sınırdışı edip, bombalı saldırı planları yapmakla yargılandığı Ürdün'e göndermek istiyordu. 

Ancak göçmen davaları komisyonu, Katada'nın Ürdün'de adil yargılanacağına ikna olmadığını belirterek imamı serbest bırakma kararı aldı.  

Strasbourg'daki Avrupa İnsan Hakları Mahkemesi, İngiltere ile Ürdün arasında yapılan bir anlaşmayı kaynak göstererek Katada'nın Ürdün'e gönderilmesini uygun bulmuştu. 

Hükümetin karara itiraz etmek için 21 günü var. 

Başbakan Cameron, ''Ülkemizde yaşama hakkı olmayan ve bize zarar vermek isteyenleri sınırdışı edecek gücümüz olduğunu kanıtlayacağız'' diyerek Ebu Katada'nın salıverilmesine tepkisini ortaya koydu.