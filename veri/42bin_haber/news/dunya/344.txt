BBC'de 'yanlış haber' istifası
BBC Genel Müdürü, kendi televizyonlarındaki bir haber programında Muhafazakar bir lordun çocuk tacizi skandalına karıştığının 'yanlışlıkla' iddia edilmesi sonucu istifa etti 
 İngiliz yayın kurumu BBC’nin Genel Müdürü George Entwistle, kurumda yayınlanan Newsnight programında Muhafazakar Partili bir Lordun çocuk tacizi skandalına karıştığının "Yanlışlıkla" ileri sürülmesinin ardından görevinden istifa etti. 
 
 'ONURLU BİR ŞEY YAPIYORUM'
 
 BBC Genel Müdürlüğü görevini önceki ay Mark Thompson’dan devralan Entwistle, istifasına ilişkin yaptığı açıklamada, "2 Kasım Cuma günü Newsnight programında yayımlanan kabul edilemez gazetecilik standartları ışığında, onurlu bir şey yaparak görevimden ayrılmaya karar verdim" dedi. 
 
 Genel müdürün, kurumun editoryal içeriğinden de sorumlu olduğunu belirten Entwistle, geçen birkaç hafta boyunca yaşananlar dolayısıyla BBC’nin yeni bir genel müdür seçmesinin uygun olacağını düşündüğünü ifade etti. 
 
 DAHA ÖNCE DE BU HABER İÇİN ÖZÜR DİLEMİŞTİ 
 
 Newsnight programında Muhafazakar Partili Lord McAlpine’ın çocuk tacizi olaylarına karıştığı iddia edilmişti. BBC daha önce de habere ilişkin özür dilemişti. 
 
 Newsnight programında, Kuzey Galler’deki bazı bakım evlerinde çocukları yönelik tacizlerin meydana geldiği ve bu olaylara bazı İngiliz siyasetçilerin karıştığı ileri sürülmüştü. 
 
 1970 VE 80'Lİ YILLARDA OLMUŞ
 
 İngiltere İçişleri Bakanı Theresa May, bu hafta, 1970’li ve 80’li yıllarda meydana geldiği iddia edilen taciz olaylarına ilişkin polis soruşturması başlatılacağını açıklamıştı. 
 
 BBC’nin ses ve müzik direktörü Tim Davie, vekaleten George Entwistle’ın yerine getirildi. 50 yaşındaki Entwistle, genel müdürlük görevinden önce kurumun görsel haberler direktörüydü. 
 
 AA