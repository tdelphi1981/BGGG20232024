Bin Ladin'in cenazesi İslami usullere göre hazırlanmış
ABD ordu yetkililerinin birbirlerine gönderdiği e-postalar, El Kaide terör örgütünün lideri Usame bin Ladin'in cenazesinin İslami usullere uygun olarak hazırlandıktan sonra denize bırakıldığını ortaya çıkardı. Associated Press (AP) haber ajansının, Bilgi Edinme Hakkı Yasası çerçevesinde ulaştığı bazı e-postalarda, bin Ladin'in USS Carl Vinson Gemisi'nden denize bırakılışını askerlerin izlemediği yazıyor.

Beşinci Filo'nun Komutan Yardımcısı Tuğamiral Charles Gaouette'in, 2 Mayıs'ta gönderdiği e-postada Amerikan askerlerinin Pakistan'ın Abbottabad kentindeki konutuna düzenledikleri operasyon sırasında öldürülen bin Ladin'in cenazesinin yıkanıp kefene sarıldığını ve içine ağırlık konmuş bir ceset torbasına konulduğunu yazdığı belirtildi.

Tuğamiral Gaouette'in, dönemin Genelkurmay Başkanı Oramiral Mike Mullen ve ABD Merkez Komutanlığı (CENTCOM) Komutanı Orgeneral James Mattis'e gönderdiği e-postada "cenazenin, daha sonra düz bir tahtanın üzerine yatırıldığını ve sadece üst düzey yetkililerin bilgisi dahilinde denize bırakıldığını" ifade ettiği kaydedildi.

Tuğamiral Gaouette'in, Amerikan askerleri ile bin Ladin'in cenazesini taşıyan helikopterin, USS Carl Vinson Gemisi'ne varıp varmadığı ile ilgili üst düzey yetkililerle bilgi alışverişinde bulunduğu da ortaya çıktı.

Öte yandan Savunma Bakanlığı, bin Ladin için düzenlenen ölüm sertifikası, otopsi raporu ve DNA belirleme testleriyle ilgili bilgi vermeyi reddetti.