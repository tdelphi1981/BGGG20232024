Japonya erken genel seçime gidiyor
Japonya'da hükümet ve muhalefetin mali yasa tasarısı üzerinde anlaşmasının ardından gündeme gelen erken genel seçimler 16 Aralık'ta yapılacak. Başbakan Yoşihiko Noda, cuma günü meclisin alt kanadını fesh etmeyi ve 16 Aralık'ta seçimlere gitmeyi planladığını açıkladı.
 Başbakan Noda, KDV'nin artırılmasını öngören yasa tasarısı için muhalefetin desteğini istiyordu. Muhalefet partileri ise destek karşılığında erken genel seçimlere gidilmesi için bastırıyordu. Muhalefetteki Liberal Demokrat Partisi lideri Şinzo Abe ile mecliste bir araya gelen Noda, "Destek verirseniz cuma günü meclisi feshedebiliriz." diye konuştu. Görüşmenin ardından konuşan Abe de Başbakan Noda'nın teklifine destek verdi. Başbakan Noda da seçim tarihi olarak 16 Aralık'da karar kılarken iktidardaki Demokrat Partisi Genel Sekreteri Azuma Koshiishi de bu tarihi destekledi.
 NODA'YA DESTEK DÜŞÜK
 Japonya'da yapılan kamuoyu araştırmalarında Başbakan Noda'ya olan desteğin taban yaptığı ortaya çıkmıştı. Seçimlerle birlikte muhalefetteki Liberal Demokratların, iktidarı geri alması bekleniyor. Bu beklentilere karşılık Başbakan Noda, Tokyo'nun ABD destekli ticaret örgütü Pasifik Ortaklığı'na üye yapma ve nükleer enerjiyle ilgili vaatler de bulunması bekleniyor. Ekonomi Bakanı Seiji Maehara yaptığı açıklamada, "Bu seçimler birkaç nokta üzerinde geçecek. Birincisi nükleer enerji. İkincisi kamu parasının nasıl harcanacağı." ifadelerini kullandı.
 SİYASİ İNTİHAR MI
 Demokrat Parti içinden çok sayıda isim Başbakan Noda'nın erken genel seçimlere gitmemesini istiyor. Parti genel sekreteri Koshiishi, seçimlere gidilmesine karşı çıkmasına rağmen gazetecilere yaptığı açıklamada tartışmayı Başbakan Noda'ya bırakmak dışında bir seçenekleri olmadığını belirtti. Uzmanlar, Noda'nın neden erken seçimlere gitmek istediği noktasında kararsız. Bazı yorumcular, Noda'nın, partinin iktidara bu şekilde tutunmaya devam ettiği sürece puan kaybedeceğine inandığını belirtti. Bazıları ise puan toplamaya başlayan küçük partilerin, iyice güçlenmeden seçimlere gitmenin Noda'nın planı olduğu kaydetti. Ancak bu planlara karşın, Demokrat Parti'nin iktidarı kaybedeceği öngörülüyor.
 SİYASİ İSTİKRAR ARANIYOR
 Japonya'da 1955 yılında kurulan Liberal Demokratlar, 2009'daki yenilgiye kadar ülkeyi yönetmişti. 3 yıl önceki seçimleri Demokrat Partisi reform vaadinde bulunarak kazanmıştı. Buna rağmen 3 yıl içinde 3 başbakan değiştiren ülke siyasi iktidarı sağlayamazken ekonomisi de küresel ekonomik kriz ve Çin ile yaşanan sorunlar nedeniyle bir darboğazdan geçiyor. Milliyetçi bir isim olarak bilinen Liberal Demokratların lideri Abe, 2. Dünya Savaşı'ndan sonra oluşturulan barışçıl anayasayı değiştirmek istiyor. Tokyo'nun ada krizi yaşadığı Çin'e karşı daha sert bir tavır tutturulmasından yana olan Abe, para politikalarında Merkez Bankası'nın daha gevşek olmasını da istiyordu.
 CİHAN
  