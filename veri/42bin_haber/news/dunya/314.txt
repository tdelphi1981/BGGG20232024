Kutlama bitti sıra icraatta
Seçimi kazanan Obama yasadışı göçmenlerden İran ve Suriye'ye kadar uzanan bir dizi büyük sorunu yeni dönemde çözmek zorunda
 ABD Başkanlığı koltuğuna yeniden oturan Barack Obama, 2016'ya kadar sürecek görevi süresince birçok zorlukla boğuşmak zorunda kalacak. Obama'yı bu dönemde Cumhuriyetçilerle süren gerginlik nedeniyle yaşanan bütçe krizleri, illegal göç, İran ve Suriye gibi önemli konular bekliyor. Türkiye'yi yakından ilgilendiren 2015'teki Ermeni soykırımının 100. yılı gibi konular da, Obama'yı zorlayacak konular arasında görünüyor. 
 YAKLAŞIK 11 milyon yasadışı göçmenin ülkedeki akıbetiyle ilgili sorunları çözmesi gereken Obama, birçok ülke için de fazla mesai yapacak. İran'la yaşanan nükleer kriz, Obama'nın önündeki en önemli konular arasında. Şu ana kadar İran'la yürütülen müzakereler ve İran'a uygulanan yaptırımlar hala sonuç vermiş değil.
 3 AY İÇİNDE MASAYA
 ANCAK İsrailli Debkafile sitesi, Obama'nın, İran ile nükleer müzakereler için üç ay içinde masaya oturmayı planladığını iddia etti. Site, Beyaz Saray kaynaklarına dayandırdığı haberinde, Obama'nın 20 Ocak'taki yemin töreninden önce İran ile masaya oturarak bir çözüm stratejisi geliştirmeye çalışacağını yazdı. İran'da haziran ayında yapılacak cumhurbaşkanlığı seçimleri için propaganda döneminin martta başlayacak olması ve Mahmut Ahmedinecad'ın siyasi manevra alanının gittikçe daralmasının, Obama'yı böyle bir karar almaya itmiş olabileceği dile getirildi.
 YİNE Ortadoğu'daki bir başka ülke olan Suriye de Washington yönetimi için çözüm bekleyen dosyalar arasında. Obama seçim konuşmalarında da söylediği üzere çatışmalara müdahale etme hevesinde görünmüyor. 
 SURİYE-İSRAİL RİSKİ
 SURİYE'deki ateş, sınırdan çıkarak İsrail'e doğru yönelirse, ABD ordusu da sürece dahil olmak zorunda kalabilir.
 ARAP Baharı ile bölgede yaşanan gelişmeler ve Afganistan'da binlerce Amerikan askerinin zarar gördüğü bir savaş da Obama'nın önünde. Afganistan'dan 2014'te çekileceğini açıklayan Obama, süreci hızlandırmak zorunda kalabilir.
 Kabineye revizyon geliyor
 Barack Obama işe kabinesinde değişikliklerle başlayacak. Daha önce yeni kabinede olmayacağını açıklayan Dışişleri Bakanı Hillary Clinton'ın, 2016'da başkan adayı olacağı ileri sürülüyor. Clinton'ın boşaltacağı koltuğun en güçlü adayı ise, ABD'nin BM'deki Daimi Temsilcisi Susan Rice. Bir başka isim olarak da, Demokratların 2004'teki başkan adayı John Kerry gösteriliyor. Kerry'nin, Rice'ın aksine, Cumhuriyetçilerle iyi ilişkilere sahip olduğu belirtiliyor. Eski Başkan George W. Bush döneminde Dışişleri Bakanlığı yapan Condoleezza Rice'ın da bu göreve getirilebileceği iddialar arasında. Ekonomik durgunluk faturasının ise Maliye Bakanı Timothy Geithner'a kesileceği belirtiliyor. Bu koltuk için de, ABD'de cari açık sorununu çözmek için kurulan, partiler üstü komisyonda Cumhuriyetçi Alan Simpson ile birlikte başkanlık yapan Erskine Bowles favori gösteriliyor. Ancak Facebook COO'su 43 yaşındaki Sheryl Sandberg'in Maliye Bakanı olacağı haberleri basında yer buluyor. Geçen yıl Savunma Bakanı olan eski CIA Başkanı Leon Panetta da, savunma bütçesinde kesinti olması halinde görevi bırakarak Kaliforniya'daki çiftliğinde ceviz yetiştireceğini açıklamıştı. Panetta'nın görevinden ayrılması durumunda en güçlü aday Michele Flournoy. Cumhuriyetçiler tarafından hiç sevilmeyen Adalet Bakanı Eric Holder'in gitmesi durumunda da ABD İç Güvenlik Bakanı Janet Napolitano ve Massachusetts Valisi Deval Patrick'in isimleri geçiyor.
 İkinci dönemin laneti
 İKİNCİ kez başkan seçilen Barack Obama'yı, kökeni çok eskilere dayanan bir 'lanetin' beklediği iddia ediliyor. New York Times'ın haberine göre, eski başkanlardan Ronald Regan ikinci döneminde ABD - İran ilişkilerinden büyük zarar gördü. Reagan yönetimi, o sırada Lübnan'da esir tutulan ABD'li rehineleri kurtarmak için İran'a yasadışı silah satmasının ortaya çıkması sonucu Amerikan halkını kandırmakla suçlandı. Bu olay tarihe 'Kontra skandalı' olarak geçti. Bill Clinton 1998'de Monica Lewinsky olayıyla zor günler yaşadı, Richard Nixon Watergate skandalının ardından 1974 yılında istifa etti. Eski başkanlara danışmanlık yapan Brookings Enstitüsü akademisyeni Stephen Hess bu durumu, başkanların bütün iyi fikirlerini ilk dönemde tüketmelerine ve ikinci kez seçilmenin beraberinde 'aşırı özgüven' getirmesine bağlıyor.