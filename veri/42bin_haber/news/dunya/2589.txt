İran'dan ABD'ye ret
Dini lider Hamaney, ABD yönetiminin doğrudan görüşme önerisini geri çevirdi. İran'ın dini lideri Ayetullah Ali Hamaney, ABD yönetiminin Tahran ile doğrudan görüşmelere başlama önerisini reddetti.
İran hava kuvvetleri komutanlarına seslenen Hamaney, ABD yönetimi tarafından İran'a karşı uygulanan yaptırımlar sürdürdüğü müddetçe, böyle bir diyalogun söz konusu olamayacağını söyledi.

ABD Başkan Yardımcısı Joe Biden, geçtiğimiz hafta Münih Güvenlik Konferansı sırasında yaptığı konuşmada, İran'ın tartışmalı nükleer programının yarattığı krizin çözümü için, Tahran ile doğrudan görüşmeler yapabileceklerini söylemişti. Biden, İran liderliği ile ikili görüşmeler için gerçekçi bir gündem oluşturulması gerektiğini, sadece görüşme yapmak için masaya oturmanın doğru olmayacağını kaydetmişti.

ABD yönetimi, 1980 yılında Tahran'daki ABD Büyükelçiliği'ne yapılan saldırı ve günler süren rehine eyleminin ardından İran ile diplomatik ilişkilerini askıya almıştı. ABD ile İran arasında o yıldan bu yana diplomatik ilişki bulunmuyor.

Bize silah doğrultuyorsunuz'

İran'ın dini lideri Ayetullah Ali Hamaney, ABD'nin diyalog önerisini eleştirirken, Siz (Amerikalılar) bize bir yandan silah doğrulturken, diğer yandan bizimle müzakere etmek istiyorsunuz. İran halkını bu gibi hareketlerle korkutamazsınız ifadelerini kullandı.

Hamaney'in resmi internet sitesinde yayınlanan konuşma metninde dini lider, Bazıları görüşme önerisini büyük mutluluk ile karşılıyor, müzakereler hiçbir şeyi çözmeyecektir diye konuştu.

İran'ın en güçlü ismi olan dini lider Hamaney, iç ve dış siyasette son sözü söyleme yetkisine sahip.

DW Türkçe