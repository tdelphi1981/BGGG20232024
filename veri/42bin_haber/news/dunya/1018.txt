Turistin cep telefonunu fil yuttu
Tayland'da fillerin fotoğrafını çeken bir turist, cep telefonunu filin hortumuna kaptırdı.
 Fil çiftliğine gelen iki Çinli turistten biri fili beslerken, diğeri de akıllı telefonuyla görüntü almaya çalıştı. Bu sırada dikkatini yiyeceklerden telefona çeviren fil, telefonu hortumuyla kaparak yuttu. Panik yaşayan Çinli genç kızlar filin bakıcısına başvursa da "Üzgünüm." cevabını aldılar. Telefon filin midesine gitmişti.
 Saatler sonra, dev filin, yediklerini doğal yollarla çıkardığı haberini alan Çinli turistler çiftliğe geri döndü. Arkadaşı çaldırdığında cep telefonunun yeri kolayca tespit edildi. Filin bakıcısı, pislik yığınının içindeki telefonu bulup sahibine teslim etti. Fakat genç kız telefona dokunmakta pek istekli değildi ve bunu yapması için arkadaşını zorladı.
 İnternet paylaşım sitelerine yüklenen görüntülerin kurmaca olup olmadığı ise tartışma konusu.
  