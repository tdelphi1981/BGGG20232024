Fransa ve Mali ordusu kuzeye ilerliyor
Mali'nin kuzeyindeki Gao kentini ele geçiren Fransa ve Mali ordusunun, Timbuktu kentine doğru ilerlediği bildirildi. Gao kentinde direnişin sürdüğüne yönelik tartışmalara rağmen, dün kentin kontrolünü ele geçirdiğini bildiren Fransız ve Mali ordusunun, militanların etkin olduğu diğer kent Timbuktu'ya doğru ilerlediği belirtildi.

Mali'nin kuzeyindeki silahlı gruplardan Tevhid ve Cihad Hareketi liderlerinden Ebu ed-Derda el-Moritani, dün Gao kentinden çekilme kararı aldıklarını açıklamıştı.

Şehri tamamen terk etmeyeceklerini, militanlarının bir kısmının şehirde kalacağını vurgulayan Moritani, "Fransızları ve Mali ordusunu sahte zaferleriyle başbaşa bırakacak değiliz" demişti.

Gao, Timbuktu ve Kidal kentleri, Mali'deki darbenin ortaya çıkardığı karmaşadan yararlanan militanlarca nisanda ele geçirilmişti.

Fransa Savunma Bakanı Jean-Yves Le Drian, silahlı grupların elindeki Gao bölgesinin havaalanını ve önemli köprüsünü kontrol altına aldıklarını bildirmişti.