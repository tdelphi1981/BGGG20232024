25 Hamas yöneticisi gözaltında
İsrail'in, Batı Şeria'da bu sabah aralarında 3 milletvekilinin de bulunduğu 25 Hamas yöneticisini gözaltına aldığı bildirildi. 
Batı Şeria'daki Ahrar İnsan Hakları ve Esirler Araştırma Merkezi'nin yaptığı yazılı açıklamada, gözaltına alınan milletvekillerinin Ramallah milletvekili Ahmed Attun ve El-Halil milletvekilleri Hatim Kafişe ile Muhammed İsmail et-Tal olduğu belirtildi. 
Açıklamada, diğer gözaltına alınanların Nablus'taki Hamas'ın önde gelen yöneticilerinden Adnan Asfur ve Bekr Bilal, Ramallah'tan Felah Nede, Kalkiliye'den Riyad el-Valvil, El-Halil kentinden üniversite öğretim görevlisi Zeynuddin Şebabine ve Nablus'un Tel el-Karibe beldesinden üniversite öğrencisi Mahmud Aside olduğu ifade edildi. 
Araştırma merkezinin açıklamasında, İsrail ordusunun Nablus'un doğusundaki Blata kampından Ömer el-Cebrini, Tul Kerem'den Adnan el-Husari ile Fadi el-Ammuri, Karyut beldesinden aktivistler Cihad Salahuddin Bedevi, Mecli Züheyr Mecli İsa, Kahir Ahmed Abdullah Muammer ve Şakir Ahmed Süleyman Musa'yı gözaltına aldığı kaydedildi. 
Açıklamada, İsrail askeri güçlerinin Tul Kerem'deki zekat kurumunun merkezine baskın düzenlediği ve kapılarını kırarak içindeki bilgisayarlara el koyduğu ifade edildi. 
İsrail güvenlik güçleri geçen cuma günü de 20 Hamas mensubunu, "Filistinli tutuklular ile takas yapılması için İsrail askerlerini kaçırmayı planladıklarını" ileri sürerek gözaltına almıştı.