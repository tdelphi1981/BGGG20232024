Selanik, krizden kurtulmak için 'Osmanlı mirası'na sarıldı
Bugüne kadar Türk gazetelerinde Selanik Belediye Başkanı Yannis Boutaris'i birçok kez gördük. Şimdi Boutaris, WSJ'nin manşetinde. Konu Türklere olan sevgisi ve Yunanlıların öfkesi. Söylediği çok net: Krizden çıkmak istiyorsak her turiste, özellikle de 4 yüzyıl burada yaşamış Türklere kucak açmalıyız
 2008 yılında ortaya çıkan ekonomik krizle birlikte zor günler geçiren Yunanistan'da, Selanik Belediyesi yaşadığı zorlukları atlatabilmek için kültürel mirasına sahip çıktı. Selanik Belediye Başkanı Yannis Boutaris, Yunan halkının bütün öfkesine rağmen, Türkleri şehre davet ederek, başta Atatürk'ün doğduğu ev olmak üzere Osmanlı'dan kalan yapıları ziyaret etmeleri çağrısında bulundu. Yunan milliyetçiler, Başkan Boutaris'i ekonomik kriz bahanesiyle Yunan gururunu ayaklar altına almakla suçlarken, konu dün dünyaca ünlü Wall Street Journal'ın internet sitesine bile yerleşti. 'Yunan Başkan'ın Türklere çağrısı Yunan gururuna zarar veriyor' başlığıyla internette yayımlanan haberde şu ifadeler kullanıldı:
 TÜRKLER HåLå TEHDİT
 HELLENİK, Roma ve Bizans miraslarını uzun süre kutlamasına rağmen, Yunanlılar, Osmanlı hakimiyetinde yaşadıkları yılları bir baskı rejimi olarak görüyor. Bugün Yunanistan ve Türkiye arasındaki ilişkiler oldukça gergin, birçok Yunan da Türkiye'yi hala tehdit olarak görüyor. Başkan Boutaris, milliyetine bakmadan her türlü turistin, yurtiçi harcamanın dip yaptığı bu dönemde ülkenin ikinci büyük şehri olan Selanik için büyük fırsat olduğu görüşünde. Başkana göre ayrıca şehir, geçmişini reddetmemeli aksine bu mirasa sahip çıkmalı.
 Türklere  'Osmanlı Turu' organize edeceğiz
 HER fırsatta Türkiye'yi ziyaret eden Boutaris, geçtiğmiz yıl geldiği İstanbul'da şu ifadeleri kullanmıştı: 
 ŞEHRİMİZDE şu an ibadet ihtiyacını karşılayacak bir cami yok. Düşüncemiz bir cami yapmak. 
 AYRICA bir mezarlık yapmak istiyoruz. Çünkü Selanik'te ölen Müslümanların cenazeleri, İskeçe ve Gümülcine'ye götürülmek zorunda kalıyor. 
 SELANİK'TE Atatürk'ün doğduğu ev, Alaca İmaret, Yeni Cami, Bey Hamam, Yahudi Hamamı, Yeni Hamam gibi Osmanlı eserleri bulunuyor. Bu eserleri kapsayan bir 'Osmanlı Turu' organize edeceğiz. 
 YELKEN yarışlarına ilgim var. Hayalim Selanik'ten İstanbul ve İzmir'e yelken yarışı organize etmek.
 Etnik popülizmi boykot etti
 MAKEDONYA ve Trakya Bakanlığı tarafından, Yunan Ordusu'nun Selanik'e girişinin 100'üncü yılı dolayısıyla düzenlenen törenlerde, Bakan Theodoros Karaoglou, ülkenin yaşadığı krize rağmen, amaçlarının etnik bir gurur iklimi yaratmak olduğunu söyledi. Törende başkan aleyhine sloganlar atıldı. Ona 'Türk aşığı, defol' dendi. Belediye Başkanı ise 'Bu etnik popülizmden başka birşey değil' diyerek töreni boykot etti.
 İsrail'e de iki ziyaret yaptı
 '70 YAŞINDA, sigara tiryakisi, dövmeli, eski şarap üretecisi olan Başkan aleyhine yapılan eleştirilerin bir kısmı da Yahudi mirasıyla ilgili. Göreve geldiğinden bu yana iki kez İSrail'e ziyarette bulunan Başkan, İsraillileri de Balkanların Kudüs'ünü görmeye davet etmişti. 1912 yılında, Yunan Ordusu Selanik'e girdiğinde, Yahudiler şehirdeki en büyük etnik gruptu.'
 19 bin Türk Selanik'e gitti
 'BU yılın ilk yarısında şehre gelen Türk turist sayısının 19 bini aştığı belirtiliyor. Butaris'in Yardımcısı Antonis Kamaras da bu durumudu şöyle özetliyor: 'Eğer önceki yıllarda Selanik'te yaşayanlara düşmanlık besleyeceksek, biz kiminle iş yapacağız...?'
 Biz hep Türk kahvesi derdik, 'Yunan kahvesi' saçmalık
 OCAK 2011'de Selanik Belediye Başkanı seçilen Boutaris, geçtiğimiz yıl bir panel için geldiği Bahçeşehir Üniversitesi'nde şu ifadeleri kullanmıştı: Ben çocukken biz hep 'Türk kahvesi' içtik, buna hiçbir zaman kimse 'Yunan kahvesi' demedi. Ta ki birisi çıkıp, buna biz Yunan kahvesi diyelim, Türklerle alakamız olmasın diyene kadar. Bu propagandadan başka bir şey değildi. Saçmalık! Bizde de 'imambayıldı' yenir, peki onun adını neden değiştirmedik?
 Kim ne düşünürse düşünsün Atatürk Selanik'in evladıdır
 'GEÇTİĞİMİZ günlerde İstanbul'a bir ziyaret gerçekleştiren Boutaris, Atatürk'ün evi gibi tarihi mekanların Türkler tarafından ziyaret edilmesini önerirken, 'Selanik, Osmanlı'nın en gelişmiş şehirlerinden biriydi. Biz de bu kültüre sahip çıkalım' ifadelerini kullanmıştı. Atatürk konusuna da değinen insanların onun için ne düşündüğünün çok önemli olmadığını sonuç olarak Atatürk'ün 'Selanik'in evladı' olduğunu dile getiriyor.'
  