Çocukları 25 bin liraya satıyorlardı
Çin'de çocuk kaçakçılarına yapılan operasyonda 9 çete çökertilerek 355 kişi tutuklandı. Operasyonda 89 çocuk kurtarıldı 
 Çin Kamu Güvenliği Bakanlığından yapılan açıklamada, 9 eyalette yapılan eşgüdümlü operasyonların 18 Aralık’ta başladığı belirtildi. 
 Yetkililer çocukların DNA’larının incelenerek ülkedeki ulusal DNA veritabanında yapılan araştırma ile ailelerine teslim edileceğini kaydetti. İnsan kaçakçılığının son zamanlarda ciddi bir sorun haline geldiği Çin’de, çocukları olmayan ailelere özellikle erkek bebeklerin satıldığı kaydediliyor. 
 Yetkililer özellikle yoksul eyaletlerden insan kaçakçılarının sağlıklı bir erkek bebeği 30 bin yüen’e (yaklaşık 8 bin 645 TL) alarak, daha varlıklı eyaletlerde 90 bin yüene (25 bin lira) sattığını ifade ediyor. 
 Ülkede 2009’da başlayan çocuk kaçakçılığıyla mücadele kapsamında Çin’de şu ana kadar 11 bin çetenin faaliyetine engel olundu ve 54 bin çocuk kurtarıldı. 
 AA