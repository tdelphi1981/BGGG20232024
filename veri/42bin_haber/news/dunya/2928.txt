Yunanistan'da PKK operasyonu
Türkiye'nin aradığı iki terör örgütü üyesi Yunanistan'da tutuklandı
Yunanistan'ın Patra şehrinde "Kürt kökenli" oldukları belirtilen 47 ve 37 yaşlarındaki iki Türk vatandaşı, silahlı terör örgütüne üyelik, suç eylemlerine karışma, patlayıcı bulundurma, evrakta sahtecilik ve cinayet suçlamaları sebebiyle tutuklandı. Patra Polisi, Türk İnterpolü tarafından çıkarılan uluslararası tutuklama emri gereğince tutuklanan kişilerin yasa dışı olaylara karışıp karışmadıklarının araştırıldığı açıklandı. 

Patra Polisi, terör örgütlerine üye oldukları düşünülen iki Türk vatandaşını tutukladı. Bu kişilerin yaklaşık bir yıldır Yunanistan'da oldukları belirtilirken, ülkeye giriş için sahte evrak kullandıkları belirlendi. Son aylarda Atina'da arkadaşlarının evlerinde kaldıkları, son dönemde ise Patra'ya gelerek şehir merkezinde bir ev kiraladıkları açıklandı. Polis, iki kişinin Patra ve Atina'da kimlerle bağlantı kurduklarına ilişkin inceleme başlatırken, haklarında Türk İnterpolü tarafından çıkarılmış tutuklama emri bulunduğu ifade edildi. 

SİYASİ SIĞINMA TALEBİNDE BULUNMUŞLAR

Bu arada terör örgütüne üyelik gerekçesiyle tutulanan iki kişinin Patra'da siyasi sığınma talebinde bulundukları ortaya çıktı. Terör örgütü üyesi 47 yaşındaki C.Z. adlı kişinin siyasi sığınma talebinin hangi aşamada bulunduğunu öğrenmek için gittiği Patra Yabancılar Şubesi'nde tutuklandığı açıklandı. Tutuklanan kişiyi ziyarete gelen bir çiftin belgelerini de kontrol eden polis, B.A. adlı erkek ziyaretçinin de İnterpol tarafından arananlar listesinde olduğunu görünce onu da tutukladı. 

Türk İnterpolü'nün 47 yaşındaki kişiyi terör örgütüne üyelik, evrakta sahtecilik ve patlayıcı bulundurma suçlamaları gereğince tutuklama emri çıkardığı anlaşıldı. 37 yaşındaki kişinin ise terör örgütüne üyelik ve cinayet suçlamasıyla arandığı belirlendi. Kathimerini gazetesine göre haklarında tutuklama emri bulunan bu kişilerin niçin polise gittiklerine dair soruyu Patra Polisi yetkililerinin "Muhtemelen tanınacaklarını düşünmüyorlardı." şeklinde cevaplandırdığını yazdı. 

POLİS: OLAY CİDDİ

Polis, iki kişinin terör örgütüne üye olması konusunun çok ciddi bir gelişme olduğu değerlendirmesinde bulunurken, Yunanistan'da bulundukları süre boyunca herhangi başka bir şüpheli eyleme karışıp karışmadıkları araştırılıyor. Pazartesi günü tutuklanan iki kişinin savcılığa sevk edilecekleri ve araştırma sonucunda Türkiye'ye iade edilip edilmeyeceklerine karar verilecek. 

ERDOĞAN UYARMIŞTI

Başbakan Recep Tayyip Erdoğan'ın Yunanistan'da başta Lavrion kampı olmak üzere bazı yerlerde terör örgütlerinin kamp ve eğitim merkezlerinin bulunduğuna ilişkin sert mesajlarının hemen ardından tutuklamaların gelmesi dikkat çekti. Etkili Yunan basın-yayın organları, iki Türk vatandaşının terör örgütüne üyelik şüphesiyle tutuklanmasına yer verdi. Bu arada 5 Mart'ta Türkiye'de yapılacak olan 2. Yüksek Düzeyli İşbirliği Konseyi toplantısında Yunanistan'da olduğu iddia edilen terör kampı iddialarının gündeme gelmesi bekleniyor. 

4-5 Şubat'ta Türkiye'yi ziyaret eden Yunanistan Emniyet Müdürü Nikolaos Papagiannopoulos, PKK/KCK ve DHKP-C örgütü mensuplarının "siyasi" kamp olarak kullandığı BM'nin Lavrion kampını sıkı takibe alacaklarını, terörist faaliyet içinde olanlara gereğini yapacaklarını söylemişti. Papagiannopoulos, Yunanistan'ın teröre destek vermediğini belirtti. Ziyarette teröre karşı işbirliği yapılması konusunda mutabakata varılmıştı. 

DHKP-C ÜYESİ TESLİM EDİLMEMİŞTİ

Selanik Temyiz Mahkemesi, Ekim 2012'de Türk makamları tarafından DHKP-C üyesi olduğu gerekçesiyle aranan 53 yaşındaki Türk vatandaşı Nevzat Kalaycı'nın, Türkiye'ye iade edilmemesi yönünde karar vermişti. Geçen yaz Selanik'te tutuklanan 53 yaşındaki Kalaycı, 2007 yılında Yunanistan'a siyasi sığınma için başvuruda bulunmuştu. Türkiye, DHKP-C üyesi Kalaycı'nın iadesini istemişti. 1993-1996 yılları arasında DHKP-C örgütünün İzmir yakınlarındaki yasa dışı faaliyetlerine katılmakla suçlanan Kalaycı, İnterpol tarafından kırmızı bültenle aranıyordu. Önceki yıl 32 yaşındaki bir kişinin ölümüyle sonuçlanan Selanik'te bir dairede meydana gelen patlamada da adı geçen Kalaycı, delil yetersizliği nedeniyle olayla ilgili tüm suçlamalardan beraat etmişti.

Yunanistan, terör örgütü DHKP-C'nin Yunanistan'da yakalanan eski Avrupa sorumlusu Gülaferit Ünsal'ı ise 2011'de Almanya'ya teslim etmişti. Alman savcılar, Selanik'te yakalanan Ünsal'ın 1999-2008 yıllarında örgüte kaynak bulmak ve örgüt üyelerini Avrupa'ya kaçırmakla suçlandığını kaydetmişti.