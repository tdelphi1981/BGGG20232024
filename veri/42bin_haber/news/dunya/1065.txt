Şimdi de Hz. Muhammed çizgi romanı!
Hz. Muhammed ile alay eder nitelikte karikatürler yayınladığı için büyük tepki toplayan Fransız mizah dergisi, şimdi de Peygamber'in hayatını anlatan bir çizgi roman yayımladı! 
 Charlie Hebdo dergisinin editörü, "Hz. Muhammed'in hayatı" adlı kitabın, güçlü bir araştırmaya dayandığını ve bir Tunuslu-Fransız sosyolog tarafından eğitim amaçlı hazırlandığını öne sürdü.
 
 Karikatürlerin çizerlerinden Stéphane Charbonnier, "Müslümanlar tarafından hazırlanan bu kitap dini onay almış bir biyografidir" iddiasında bulundu.
 
 Charbonnier, kitapla ilgili ilk düşüncelerinin 2006 yılında Danimarka'da bir gazetenin Hz. Muhammed karikatürlerini yayınlaması sırada oluştuğunu da belirtti.
 
 Çizer, "Bir kişiliğe gülmeden önce onu tanımak gerekir. İsa'nın hakkında birçok şey bilirken, Hz. Muhammed'in hayatı hakkında hiç bir şey bilmiyoruz." ifadelerini kullandı.
 
 ERDOĞAN'IN DANIŞMANI: PROVOKASYON
 
 Haberin ardından, Başbakan Recep Tayyip Erdoğan’ın danışmanlarından İbrahim Kalın, Twitter hesabına İngilizce “Charlie Hebdo’daki kişiler ne derse desin, bu bir provokasyondur” mesajını yazdı.
 
 Charlie Hebdo, ABD'de Hz. Muhammed ile ilgili olarak çekilen filmin dünya çapında protestolara yol açtığı eylül ayında, Peygamber'e hakaret karikatürlerini yayımlamıştı.
 
 POLİS KORUMASI ALTINDA YAŞIYOR 
 
 Karikatürlerin yayımlanmasının ardından derginin 2011 yılında ofisine molotof kokteyli ile saldırı düzenlenmiş ve internet sayfası bilgisayar korsanları tarafından çökertilmişti.
 
 Ölüm tehditleri alan Charbonnier, polis koruması altında yaşıyor.
 
 BBC TÜRKÇE