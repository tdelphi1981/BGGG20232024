Lavrov: "Esad'ın geleceğine Suriye halkı karar vermeli"
Rusya Dışişleri Bakanı Sergey Lavrov, Suriye Devlet Başkanı Beşşar Esad'ın geleceğine Suriye halkının karar vermesi gerektiğini söyledi. Çalışma ziyareti için Moskova'ya giden Mısır Dışişleri Bakanı Muhammed Kamil Amr ile bir araya gelen Lavrov, görüşme sonrasında Mısırlı mevkidaşıyla ortak basın toplantısı düzenledi. Rusya'nın, Esad'ın kaderine Suriye halkının karar vermesi gerektiği yönündeki görüşlerini yineleyen Lavrov, "Bu düşünce bizim temel pozisyonumuz" dedi.

Lavrov, Suriye sorununun çözümüne dair bir kez daha Cenevre mutabakatına vurgu yaparken, uluslararası toplumun Suriye'deki tarafları daha fazla çatışmaya değil, Cenevre mutabakatı çerçevesinde çizilen yol haritasına uymaya yöneltmesi gerektiğini kaydetti.

Bir gün önce Suriye Dışişleri Bakan Yardımcısı Faysal Mikdat ile yaptığı görüşmeye de değinen Lavrov, "Suriyeli liderler Cenevre mutabakatı çizgisinde farklı konuları tartışmaya hazır" ifadelerini kullandı.

Lavrov ayrıca, Rusya'nın, Suriye Muhalif ve Devrimci Güçler Ulusal Koalisyonu (SMDK) Başkanı Ahmed Muaz el-Hatib ile görüşmeye hazır olduğunu vurgularken, yarın Moskova'da BM ve Arap Birliği Suriye Özel Temsilcisi El Ahdar el-İbrahimi ile görüşmede "büyük resmi" görmeye çalışacaklarını ifade etti.

Lavrov, Mısır ile ticari, ekonomik, bilim ve askeri-teknik alanda işbirliğinin geliştirilmesi yönünde anlaşmaya varıldığını belirtirken, Mısır'da kabul edilen yeni anayasanın önemli olduğunu söyledi. Mısır'ın, tüm grupları kapsayan demokratik, ekonomik ve sosyal reformlara devam edeceğini umduğunu dile getiren Lavrov, Mısır'ın Suriye sorunundaki pozisyonunun değerli olduğunu kaydetti.