’Savarona’da fuhuş’ davası başladı
Atatürk’ün yatı Savarona’da ve lüks Carlton Oteli’nde, aralarında Libya’nın devrik lideri Muammer Kaddafi’nin oğlu Mutassım’ın da yer aldığı zenginler için fuhuş partisi düzenleyen uluslararası çete üyelerinin duruşması bugün Marsilya’da başladı.
 Fuhuş partilerini organize eden ve 2007’de çökertilen çetenin yurt dışına kaçan 5 üyesi gıyabında, 3’ü tutuklu yargılanıyor.
  
 Fransız savcı tarafından açılan davada, 2007’deki festival sırasında Savarona yatının 350 bin avroya fuhuş için kiralandığı iddiasına yer verilmişti.
  
 Yurt dışına kaçtığı belirlenen uluslararası manken ajansı sahibi Lübnanlı Elie Nahas’ın çetenin başı olarak yargılanacağı davanın zanlıları arasında fuhuşa katılan genç hayat kadınları da bulunuyor.
  
 Ekim 2011’de öldürülen Mutassım’ın, Cannes Film Festivali sırasında Savarona’yı sadece bir hafta için 350 bin avroya kiraladığı, kiralama işlemini yapan Elie Nahas’ın yatı günlüğü 33 bin avroya kadar ulaşan modellerle doldurduğu öne sürülmüştü.
  
 Savarona’da Mutassım’ın verdiği fuhuş partilerinde 2004’te Venezuela Turizm Güzeli seçilen ve geçen yıl Miss Venezuela elemelerine katılan Diana Wood’un da bulunduğu öne sürülmüştü.
  