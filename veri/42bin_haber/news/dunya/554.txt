Bulgaristan Cumhurbaşkanı Türkiye'ye geliyor
Bulgaristan Cumhurbaşkanı Rosen Plevneliev, 28-29 Kasım tarihlerinde Cumhurbaşkanı Abdullah Gül'ün davetlisi olarak Türkiye'ye geliyor.
 Plevneliev'in ziyareti Cumhurbaşkanı Gül'ün 10-12 Temmuz 2011 tarihlerinde Bulgaristan'a gerçekleştirdiği ziyaretin iadesi mahiyetini taşıyor. Son dört yıl içinde iki ülke arasında karşılıklı olarak devlet başkanı düzeyinde üçüncü ikili resmi ziyaret gerçekleştirilecek. Cumhurbaşkanı Gül daha önce de Sofya'da düzenlenen Enerji Zirvesi'ne katılmak üzere 24-25 Nisan 2009 tarihlerinde de Bulgaristan'a gitmişti. Plevneliev'in heyetinde Kültür Bakanı Vecdi Raşidov ile Eğitim, Gençlik ve Bilim Bakanı Sergey Ignatov'un da yer alması bekleniyor. Konuk Cumhurbaşkanı, Ankara'daki programını 28 Kasım'da tamamladıktan sonra ertesi gün temas ve incelemelerini İstanbul'da sürdürecek. Plevneliev, İstanbul'da Türk iş adamlarıyla bir araya gelecek.
 Konuyla ilgili Cumhurbaşkanlığı Basın Merkezi'nden yapılan yazılı açıklamada iki komşu ülke arasındaki yakın dostluk, ittifak ve işbirliği anlayışının teyit edileceği ziyaret kapsamındaki görüşmelerde, ikili ilişkilerin tüm yönleriyle gözden geçirileceği belirtildi. Açıklamada, "Yeni işbirliği imkânları üzerinde durulacak ve Balkanlar başta olmak üzere, güncel bölgesel ve uluslararası meseleler hakkında görüş alışverişinde bulunulacaktır. Son dönemde yoğunluk kazanan üst düzey ziyaretlerin yeni bir halkasını teşkil edecek bu ziyaret dost, komşu ve müttefik Bulgaristan ile esasen mükemmel seviyede bulunan ilişkilerimizin her alanda daha da ileriye taşınmasına katkıda bulunacaktır."
 CİHANa
  