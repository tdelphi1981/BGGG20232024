Dünyayı ateşe atacak yorum
ABD ve İsraili yetkililer, İsrail'in Gazze'ye 8 gün süren saldırısının "İran'la olası bir askeri çatışma"nın provası olduğunu ileri sürdü. İsrail'in bu operasyonla füze savunma sistemi "Demir Kubbe"yi denediği iddia edildi.
 Amerikan New York Times gazetesinde David E. Sanger ve Thom Shanker imzalı haberde, İsrail ve Hamas arasında yapılan ateşkesle Ortadoğu'da şimdilik sıcak bir çatışmanın önüne geçildiği belirtildikten sonra, ABD ve İsrailli yetkililerin şu görüşüne yer verildi: "Gazze operasyonu, İsrail'in İran provasıydı." İsrail'in Gazze'de 8 gün süren "Savunma Sütun"u operasyonunda, füze savunma sistemi "Demir Kubbe"yi deneme fırsatı bulduğu iddia edildi. Tahran'ın nükleer tesislerini vurma planı yapan İsrail'in söz konusu operasyonla İran'ın yeni jenerasyon füzelerini Gazze Şeridi ve Lübnan'da Hamas, İslami Cihad ve Hizbullah gibi örgütlere gönderilmesini engellemeye çalıştığı da belirtildi
 'GÖLGE SAVAŞ HARTUM'DA BAŞLADI'
 New York Times gazetesinin haberinde, "8. gün Savaşı"nın aslında yaklaşık bir ay önce Sudan'ın başkenti Hartum'da bir askeri fabrikanın bombalanmasıyla başladığı ileri sürüldü. Hartum'da askeri fabrikadaki patlamanın, İran'a karşı yürütülen "gölge savaş"ın bir parçası olduğu belirtilerek, Sudan hükümetinin saldırı sonrası İsrail'i BM'ye şikayet ettiği hatırlatıldı.
 'İSRAİL GAZZE'DE İRAN'LA SAVAŞTI'
 Haberde, İsrail'in ABD Büyükelçisi Michael B. Oren'in görüşlerine de yer verildi. İsrail Büyükelçisi Oren, İran füzelerinin Gazze'de kullanılmasını 1950'li yıllarda ABD ile Sovyet Rusya arasındaki "Küba krizi"ne benzetti. Oren, "Küba ile füze krizinde ABD, Küba ile değil, Sovyet Rusya ile çatışma halindeydi. "Savunma Sütun"u operasyonunda ise, İsrail Gazze ile değil İran ile savaşıyordu" dedi. Gazze'de operasyon sırasında Hamas'ın Sudan üzerinden Gazze Şeridi'ne getirilen İran yapımı Fajr roketlerini kullandığı, Hamas ve İslami Cihad'ın söz konusu roketler sayesinde Tel Aviv ve Kudüs'ü vurduğu belirtildi. Bu savaştan İsrail'in füze savunma sistemi "Demir Kubbe"nin başarıyla çıktığı ancak şu andaki mevcut füze savunma sisteminin sadece kısa menzilli füzeleri yakalama kapasitesine sahip olduğu ileri sürüldü. İran ve Lübnan'daki Hizbullah'la olası bir çatışmada "Demir Kubbe"nin orta ve uzun menzilli füzelere karşı başarı şansının az olduğu vurgulanarak, Tel Aviv'in şimdi füze savunma sistemini bu yönde güçlendirmek için kolları sıvadığı belirtildi.
 HAMAS'IN ROKETLERİ İRAN VE SURİYE'DEN
 İsrail'in Gazze operasyonu öncesi Hamas'ın elinde 10-12 bin arası roket olduğunu tahmin ettiği ve söz konusu roketlerin çoğunun İran tarafından Hamas'a verildiği, bazılarının ise Suriye teknolojisi ile Gazze'de üretildiği belirtildi.
 OBAMA VE NATENYAHU ANLAŞMAZLIĞI
 Haberde, ayrıca İsrail Başbakanı Binyamin Netanyahu ve ABD Başkanı Barack Obama'yı asıl endişelendiren konunun İran'ın nükleer programı olduğu, ancak iki liderin Tahran'a karşı önlem konusunda farklı görüşlere sahip olduğu vurgulandı
  