Alkollü sürücüye rekor ceza
Rusya parlamentosu alt kanadı Duma, alkollü olarak araç kullanan sürücülere 200 bin ruble (6495 dolar) ceza kesilmesini öngören yasa teklifi ilk oturumda kabul edildi. Duma'da oturumların tamamlanmasının ardından yasa, Federasyon Konseyi'ne ardından da Rusya Devlet Başkanı Vladimir Putin'in onayına sunulacak. Putin ve hükümetin desteklediği "alkollü sürücülere sert yaptırımlar" öngören teklifin yasalaşması bekleniyor.
Yasa çerçevesinde alkollü olarak araç kullandıkları tespit edilen sürücülere 200 bin ruble (6495 dolar ) ceza kesilecek. Alkollü araç kullanma eyleminin tekrarlanması durumunda ehliyete süresiz el konulacak. Para cezası bir yıllık geliri olarak da belirlenebilecek. Ceza ödeyemeyecek durumda olan sürücüler 480 saat kamu hizmetlerinde çalışacak ya da 6 ay hapis cezasına çarptırılacak.

Yasa teklifi iktidar partisi Birleşik Rusya milletvekili ve Duma Güvenlik ve Yolsuzlukla Mücadele Komisyonu Başkanı İrina Yarovaya'nın başını çektiği bir grup milletvekili tarafından verildi. Yarovaya, oturumda yaptığı açıklamada alkollü sürücülerin neden olduğu kazalarda her yıl 2 bin kişinin hayatını kaybettiğini ve 18 bin kişinin de yaralandığını söyledi.
 
Rusya'da alkollü sürücülere yönelik sert yaptırımlar, Eylül ayında bir sürücünün aracın kontrolünü kaybedip otobüs durağına dalması ve 7 kişinin yaşamını yitirmesine neden olmasından sonra gündeme alınmıştı. Kısmen artırılan ve yılbaşında yürürlüğe giren uygulamaya göre alkollü sürücülere kesilen cezalar 30 bin rubleye (974 dolar) çıkarılmıştı. 

Alkollü sürücünün ölümlü kazalara neden olması durumunda ise 2 yıldan 7 yıla kadar hapis cezası verilecek. İki ya da daha fazla ölümlü kazaya neden olmuşsa 4 yılla 9 yıl arasında hapis cezasına çarptırılacak.

Birleşik Rusya partisinden milletvekili Vyaçıslav Lisakov, "0 promil" uygulaması ile ilgili ek düzenleme yapılmasını istedi. Rusya'da son yapılan düzenleme ile 0,2 promil alkol sınırı kaldırılarak "0 promil" uygulamasına geçilmişti. Muhalefet parti milletvekilleri "alkollü" kararının verilebilmesi için en azından 0,2 promil sınırının yeniden getirilmesini istiyor.

RUS ERKEKLER AVRUPALILARDAN 17 YIL DAHA AZ YAŞIYOR 

Resmi istatistik rakamlarına göre yılda 23 bin kişi alkol zehirlenmesinden, 75 bin kişi de alkole bağımlı hastalıklardan hayatını kaybediyor. Alkolün neden olduğu trafik kazası, kavga ve diğer şiddet olayları nedeni ile hayatını kaybedenlerin sayısı ise 500 bini geçiyor. Rusya'da 2 milyon kişi alkolik olmaları nedeni ile tedavi görüyor.

Rusya'da alkol tüketimi Dünya Sağlık Örgütü'nün belirlediği kritik seviyeyi iki kat aşmış durumda. Dünya ortalamasından iki kat fazla alkol tüketilen ülkede alkol alımının artmasının 1970'li yıllarda başladığı kaydediliyor. 1990'lı yıllarda Sovyetler Birliği'nin dağılmasının ardından ise tavan yapmış durumda. Dünya Sağlık Örgütü verilerine göre Rusya'da kişi başına tüketim 18 litre. Avrupa ülkelerinde ortalama yaşam erkeklerde 77 yılı bulurken, Rusya'da bu rakam 60 yaş sınırında. Çoğu erkek emekli olamadan hayatını kaybediyor.