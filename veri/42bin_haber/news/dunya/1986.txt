Azerbaycan diken üstünde
Azerbaycan'ın İsmailli kentinde üç gün önce başlayan gerginlik başkente sıçradı. Bir grup eylemcinin gözyaşartıcı bomba ve plastik mermiyle dağıtılmasını Bakü'de protesto eden 100'den fazla kişi gözaltına alındı
 Azerbaycan'da perşembe günü İsmailli Valisi Nizami Elekberov'a ait bir otelin iki çalışanının karıştığı kaza sonrası kentte yaşanan gerginlik Bakü'ye de yansıdı. İsmailli Valisi Elekberov'un talimatıyla, otelinin önünde toplanan kalabalığın dağıtılması sırasında polisin plastik mermi ve gözyaşartıcı gaz bombalı müdahalesi büyük tepki yarattı. Kentte yeni olayların yaşanmaması için önlemler alınırken, Elekberov'un da ailesiyle birlikte kentten ayrıldığı iddia edildi.
 Bu gelişmenin ardından cumartesi akşamı başkent Bakü'de de Devlet Başkanı İlham Aliyev'i protesto eden ve istifasını isteyen gruplar eylem düzenledi. Sosyal paylaşım sitelerinden örgütlenen ve 'özgürlük' sloganıyla eylem yapan binlerce Azeri, gelir dağılımında uçurum olduğu, işsizlik ve yolsuzluğun arttığı iddiasıyla Aliyev'e istifa çağrısında bulundu. Ancak burada da manzara farklı olmadı. Güvenlik güçleri, dağılmaları yönünde uyarıda bulunduktan sonra gruba müdahale etti ve 100'den fazla gösterici gözaltına alındı.
 HEYKELİ GİTTİ
 AZERBAYCAN'IN eski Cumhurbaşkanı Haydar Aliyev'in Meksika'nın başkenti Mexico City'de bulunan bronz heykeli belediye tarafından başka bir yere konulmak üzere kaldırıldı. Meksika - Azerbaycan Dostluk Parkı'ndaki heykel için Bakü yönetimi 5 milyon dolar 
 vermiş, Meksika hükümeti 99 yıllık sözleşme imzaladığı için sökülemeyeceğini savunmuştu. Aynı parkta Mustafa Kemal Atatürk'ün de heykeli bulunuyor.
  