Sırbistan Başbakanı o şakayı affetmeyecek
Başbakan İvitsa Daçiç "gizli kamera" skandalının sorumlularının cezalandırılmasını talep etti.
Sırbistan Başbakanı İvitsa Daçiç, geçtiğimiz günlerde katıldığı bir televizyon programında kendisine yönelik yapılan "gizli kamera şakası"nın sorumlularının cezalandırılması için yasal süreç başlattı.

Başbakan Daçiç'in Ulusal Güvenlik Danışmanı İvitsa Tonçev, konuyla ilgili basın mensuplarına yaptığı açıklamada, Başbakan Daçiç'in bu "tatsız" televizyon programının yayınlanmasına izin vermediğini belirtti.

TÜM SIRBİSTAN'LA DALGA GEÇMEK İÇİN DÜŞÜNÜLMÜŞ BİR OLAY

Tonçev, "Olayın tamamı incelenecek. Gizli kamera, sadece bir kişiyle değil, tüm Sırbistan'la dalga geçmek için düşünülmüş bir olay. 'İmkansız Misyon' isimli televizyon programında görevli kimseler Başbakan Daçiç'in güvenini kötüye kullandı" diye konuştu.

Tonçev, Bakanlar Kurulu'nun bu yapılanların cezasız kalmasına izin vermeyeceğini vurguladı.

 İMKANSIZ MİSYON

Geçtiğimiz günlerde "İmkansız Misyon" isimli televizyon programına konuk olan Başbakan Daçiç'in karşısına, program sunucusu olarak eski manken Branka Knejeviç iç çamaşırsız bir şekilde oturmuş ve Başbakan Daçiç'in vereceği tepki gizli kamerayla kaydedilmişti.