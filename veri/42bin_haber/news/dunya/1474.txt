Eş-Şebab o rehineyi öldürecek
Somali'deki İslamcı örgüt eş-Şebab, ellerinde rehin bulunan Fransız istihbarat görevlisi Denis Allex'i infaz edeceklerini açıkladı.
Fransız komandoları geçen Cuma gecesi bir operasyon düzenleyerek Allex'i kurtarmaya çalışmış ancak başarısız olan operasyonda iki Fransız komandosu eş-Şebab militanlarınca öldürülmüştü.

Fransız hükümeti, rehine Dennis'in de operasyon sırasında isyancılar tarafından öldürüldüğünü açıklamıştı.

Ancak ölü askerlerden birinin fotoğrafını yayımlayan eş-Şebab, Allex'in öldürüldüğü iddiasını reddetmişti.

Twitter'dan bir açıklama yapan eş-Şebab, "Kurtarma operasyonu ile birlikte, Fransa, Allex'in ölüm emrini isteyerek imzalamış oldu" dedi.

Grup, Allex'in Cuma günü düzenlenen operasyonda ölen onlarca Müslüman sivilin intikamını almak için öldürüleceğini duyurdu.

Ancak, Fransız güvenlik yetkilisi Amiral Edouard Guillaud, Fransız radyosuna yaptığı bir açıklamada, Allex'in operasyon sırasında öldürüldüğünü, eş-Şebab'ın bu açıklamayla medya manipülasyonu yaptığını savundu.

Somali'nin Bulo Marer kentinde düzenlenen operasyonda, eş-Şebab örgütü militanları, Fransız komandolara ateşle karşılık vermişlerdi.

Operasyon, Fransız ordusunun Batı Afrika ülkesi Mali'ye müdahalede bulunduğu sırada meydana gelmişti.

Fransa savunma bakanlığı, konuyla ilgili ilk açıklamasında, istihbarat görevlisi rehine ile birlikte iki askerin ve 17 eş-Şebab militanının öldüğünü duyurmuştu.