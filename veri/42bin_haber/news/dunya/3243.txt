NATO'dan Karzai'ye yanıt
NATO basın sözcüsü Alman General Günter Katz, "NATO, Cumhurbaşkanı Karzai'nin ABD öncülüğündeki koalisyon güçlerinin doğu illerinde görevini kötüye kullandığı yönündeki iddialarını destekleyen hiçbir kanıt bulamamıştır" dedi.
Afganistan Devlet Başkanı Hamit Karzai'nin, Amerikan özel birliklerinin ve onların oluşturduğu yasadışı silahlı grupların, güvensizlik ve istikrarsızlık ortamı yarattığı, halkı rahatsız ettiği ve görevlerini kötüye kullandığını bildirerek iki hafta içerisinde Logar ve Vardak vilayetlerden çekilmesi talimatını vermesinin hemen ardından koalisyon güçlerinden Karzai'ye yanıt geldi.

Afganistan'ın başkent Kabil'de basın toplantısı düzenleyen NATO Sözcüsü Katz, Uluslararası Güvenlik ve Destek Gücü (ISAF) olarak Kabil hükümetiyle eşgüdüm içerisinde çalışmaya devam edileceğini ve sorunların birlikte çözümü konusunda NATO'nun üzerine düşeni yapacağını belirtti.

"NATO, Cumhurbaşkanı Karzai'nin ABD öncülüğündeki koalisyon güçlerinin doğu illerinde görevini kötüye kullandığı yönündeki iddialarını destekleyen hiçbir kanıt bulamamıştır" diyen Katz, ISAF'ın şu aşamada yorum yapma durumunda olmadığını dile getirdi.

-Çatışanlardan çok siviller zarar görüyor-

Afganistan'da bugün Helmend, Uruzgan ve Faryap vilayetlerinde meydana gelen patlamalarda 7 kişi ölmüş, 9 kişi yaralanmıştı.

Taliban ve diğer silahlı gruplar tarafından yabancı askerleri hedef alan ve yol kenarına yerleştirilen bombalar genellikle sivilleri de etkiliyor.

Geçtiğimiz hafta BM Afganistan Yardım Misyonu (UNAMA) tarafından bir rapor yayımlanmış ve 6 yıldır meydana gelen olaylarda sivil ölümlerinin ilk defa azaldığı ancak yaralanmaların arttığına dikkat çekilmişti. Rapor, 2012'de 2 bin 754 sivil hayatını kaybettiğini, 4 bin 805 kişinin de yaralandığını ve bu rakamlarda bir önceki yıla göre yüzde 12 oranında düşüş olduğunu ortaya koymuştu.

2012'de sivil kayıplarının azalması, tarafların kara savaşından ziyade ya hava operasyonu ya da intihar saldırılarına yönelmesine bağlanıyor. Ancak ABD ve NATO'nun 2014'te ülkeden çekilecek olması ve Taliban'ın yeniden eski hakimiyetini kazanabileceği düşüncesi kuzeydeki etnik grupları daha fazla silahlanmaya teşvik ediyor.