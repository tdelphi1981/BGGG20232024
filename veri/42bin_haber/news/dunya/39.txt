'Türkiye'ye yardımcı oluyoruz'
ABD Savunma Bakanı Leon Panetta, Suriye krizinin insani boyutuyla ilgili Türkiye'ye yardımcı olduklarını söyledi.
 Panetta, NATO savunma bakanları toplantısının ardından gazetecilere yaptığı açıklamada, ''Suriye krizinin insani boyutuyla ilgili Türkiye'ye yardımcı oluyoruz. (Suriye'deki) Kimyasal ve biyolojik silahlardan endişeliyiz. Durumu gözetlemek için (Ürdün'e ilaveten) onlarla da çalışıyoruz ve karşılaştıkları sorunun çözümünde ihtiyaç duydukları her türlü yardımı sağlıyoruz'' dedi.
          
 Bir grup Amerikan askerinin Suriye'deki kriz nedeniyle ihtiyaten Ürdün'e gönderildiğini doğrulayan Panetta, ''Bir grup askerimiz orada karargah kurulmasına yardımcı oluyor. Suriye'de yaşananların muhtemel sonuçlarıyla başa çıkabilmemiz için ABD ve Ürdün arasındaki ilişkinin güçlü olmasının güvencesini sağlıyorlar'' ifadesini kullandı.
          
 ABD Savunma Bakanı Leon Panetta, Suriye'nin kimyasal ve biyolojik silahlarını gözetlemek, Suriye'deki krizle ilgili endişelerine en iyi cevabı bulmak istedikleri Ürdün'ün, askeri ve operasyonel kapasitesinin geliştirilmesi için çalıştıklarını kaydetti.
          
 Bu arada NATO üyeleri, Afganistan'daki uluslararası güvenlik destek gücünün (ISAF) komutanı ABD'li General John Allen'ın Avrupa Müttefik Kuvvetler Komutanı olarak atanmasını onayladı.
          
 AA