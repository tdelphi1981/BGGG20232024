O siyasetçi partisinden kovuldu!
Çarşaflı Müslümanı çöp torbasına benzeten politikacı partisinden kovuldu.
 İngiltere Muhafazakar Parti'nin Enfield belediye meclisi üyesi Rum kökenli Chris Joannides, sosyal paylaşım sitesi Facebook'taki sayfasında çarşaflı Müslüman bir kadını çöp torbasına benzetince partiden atıldı.
 Dün akşam toplanan Muhafazakar Parti Enfield teşkilatı Chris Joannides'in partiden atılması yönünde karar verdi. Joannides toplantıya Kraliçe Konseyi mensubu iki kişi ile geldi ve partide kalmak istediğini bildirdi. Ancak Muhafazakar Parti kesin olarak Chris Joannides'in parti ile ilişkisinin kesilmesi yönündeki kararından geri adım atmadı.
 Chris Joannides istemesi halinde Enfield Belediye Meclisi üyeliğini bağımsız olarak sürdürebilecek. Belediye Meclisi'nde kalıp kalmamasına ise meclis karar verecek.
 Muhafazakar Parti, Chris Joannides hakkında inceleme ve soruşturma başlatırken, İngiltere'de KKTC ile ilgili lobi faaliyetleri yürüten "Ambargolular" grubundan iki kişi Enfield Belediyesi'ne ve polise Joannides ile ilgili şikayette bulunmuştu.
 Rum kökenli Joannides, sosyal paylaşım sitesi Facebook'taki sayfasında çarşaflı Müslüman bir kadını çöp torbasına benzetmişti. Joannides'in ayrıca yaralanmış bir çocuğu kucağında tutan Arap bir kadının fotoğrafına "Hamas gibi gruplar çocukları propaganda amaçlı kullanıyor" yorumunu yazdığı ortaya çıkmıştı.
  