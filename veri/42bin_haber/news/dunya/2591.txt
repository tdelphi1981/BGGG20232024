Yemek faturası uluslararası krize dönüştü
Danimarkalı diplomat çift, Venedik'te akşam yemeği için ödediği yüksek fatura için protesto notası gönderdi
İtalya'nın tarihi ve doğal güzellikleriyle ünlü Venedik kentini turist olarak gezen Danimarkalı diplomat çift, yüksek yemek faturasını ülkelerindeki İtalyan büyükelçiliğine nota göndererek protesto etti.
 
İtalyan haber ajansı ANSA'nın haberine göre, Danimarkalı diplomat çift, Venedik'in kent merkezi Santa Maria Formosa bölgesinde gittikleri pizzacıda 600 avro (yaklaşık 1440 lira) hesap ödedi.
 
Akşam yemeği için gittikleri restoranda karides kızartması yedikleri ifade edilen Danimarkalı turistlerin, yemek sonunda gelen 600 avroluk hesabı jandarmaya bildirdiği ve ülkelerine döndüklerinde İtalyan büyükelçiliğine 
 protesto mesajı gönderdiği aktarıldı.
 
İtalya'nın kanallarıyla ünlü Venedik kenti, zaman zaman turistlerin ödediği astronomik hesaplarla gündeme geliyor.