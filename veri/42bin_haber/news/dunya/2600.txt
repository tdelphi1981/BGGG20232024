ABD devinde büyük risk
 
 Kurulun Genel Başkanı Deborah Hersman, ABD Federal Havacılık Dairesi’nin onay kararının ardından bataryanın Boeing’in güvenlik testinden geçemediğini hatırlatarak, uçakta çıkacak herhangi bir yangın durumunda bataryanın patlayabileceği uyarısında bulundu.
 
 Test sonucuna göre bataryadaki 8 hücreden birinin kısa devre yapabileceğine değinen Hersman, bu nedenle hükümetin kararını tekrar gözden geçirmesi gerektiğini söyledi.
 
 Japon havayolu şirketi All Nippon’a ait Boeing 787 tipi uçağın 16 Ocak’ta bir iç hat seferi sırasında bataryasındaki aşırı ısınma nedeniyle acil iniş yapmak zorunda kalması ve Japan Airlines’a ait bir Boeing 787’nin bataryasının da Boston’daki Logan Uluslararası Havaalanı’nda park halindeyken alev alması üzerine dünyada yaklaşık 50 Boeing 787 Dreamliner uçağının seferleri durdurulmuştu. 
 
 ABD Federal Havacılık Dairesi de ülkedeki havayolu şirketlerine, bataryalarındaki teknik arızadan kaynaklanan yangın riski giderilene kadar Boeing 787 Dreamliner uçaklarının seferlerinin durdurulması talimatı vermişti. 
 
 AA