Chavez'in sağlık durumu kötüleşti
Venezuela Devlet Başkanı Hugo Chavez'in sağlık durumunun akciğer enfeksiyonu nedeniyle kötüleştiği açıklandı. Enformasyon Bakanı Ernesto Villegas, resmi televizyon kanalından yaptığı açıklamada, 11 Aralık'ta pelvis bölgesindeki kanserin nüksetmesi üzerine Küba'da dördüncü kez ameliyat masasına yatan Chavez'in bağışıklık sisteminin zayıflaması üzerine yeni bir akciğer enfeksiyonunun baş gösterdiğini belirtti. 

Villegas, 18 Şubat'ta ülkesine dönen ve başkent Caracas'taki askeri bir hastanede kemoterapi tedavisi gören Chavez'in durumunun farkında olduğunu ve sürekli dua ettiğini söyledi. 

Öte yandan muhalefet partileri, Chavez'in pelvis bölgesinde başlayan kanserin akciğerlerine yayıldığını ileri sürerek, hükümeti halka doğru ve yeterli bilgi vermemekle suçladı. 

İlk kez Haziran 2011'de kanser teşhisi konulan Chavez, üç kez ameliyat olmuş, kanserin tekrarlaması üzerine aralıkta dördüncü kez ameliyat masasına yatmıştı. 58 yaşındaki Chavez, Ekim ayındaki seçimde üçüncü kez devlet başkanı seçilmiş ancak yemin törenine katılamamıştı.