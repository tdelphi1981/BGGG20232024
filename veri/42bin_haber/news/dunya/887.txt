Mısır'da referanduma yüzde 63,8 evet
Mısır'da yeni anayasa taslağına ilişkin referandumda, resmi sonuçlara göre, yüzde 63,8 "evet", yüzde 36,2 "hayır" oyu kullanıldığı bildirildi. Mısır Seçim Kurulu Başkanı ve Kahire Temyiz Mahkemesi Başkanı Semir Ahmed Maati, Yüksek Seçim Kurulu üyeleriyle kameraların karşısına geçerek, Mısır'da yeni anayasa taslağının oylandığı referandumun sonuçlarını açıklandı.

Toplam seçmen sayısının 51 milyon 919 bin 67 olduğunu belirten Maati, bu referandumda 17 milyon 580 bin 317 kişinin oy kullandığını ifade etti.

Maati, geçerli oy sayısının 16 milyon 755 bin 12, referanduma katılım oranının ise yüzde 32,9 olduğunu bildirdi. Maati, referanduma katılanların yüzde 63,8'inin "evet", yüzde 36,2'sinin ise "hayır" oyu verdiğini ifade etti.

Referanduma yapılan itirazlara da değinen Maati, "İtirazları içeriğine çoğu kez katılmamamıza rağmen dikkatle ve sabırla inceledik ve işleme koyduk" dedi.