Mursi karşıtları protestoya hazırlanıyor
Mısır'da tepki dinmiyor. Anayasa referandumunun ilk turunda usulsüzlükler yapıldığını ileri süren Mursi karşıtlarının, bugün ülke genelinde protesto gösterileri düzenlemesi bekleniyor. Liberal ve sol eğilimli kesimleri bir araya getiren "Ulusal Kurtuluş Cephesi", cumartesi günkü referandumda Mübarek döneminden daha büyük usulsüzlükler yapıldığını iddia etti. 

İkinci turda yüksek katılım oranıyla ''hayır" oyu kullanılması için Mursi karşıtı kampanyaya devam edileceğini duyuran muhalif cephe, sonuca tepki için Mısır halkına meydanlara inme çağrısında bulundu. 

Hürriyet ve Adalet Partisi'nin resmi olmayan sonuçlarına göre, referandumda halkın yüzde 57'si 'evet', yüzde 43'ü ise "hayır" demişti. 

Ancak katılım oldukça düşüktü. Sonucun Mursi lehinde çıkmasının nedeninin yüzde 32'lik katılım oranı olduğu belirtiliyor.

Referandumda kesin sonuçlar, 22 Aralık'ta 17 bölgede gerçekleştirilecek ikinci tur oylamadan sonra belli olacak.