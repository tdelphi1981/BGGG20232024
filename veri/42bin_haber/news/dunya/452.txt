Rusya, patriot füzelerine olumsuz bakıyor
Rusya Dışişleri Bakan Yardımcısı Ryabkov, “Rusya, Suriye-Türkiye sınırının silahlandırılmasının bölgede gerilimin tırmanmasına yol açacağını düşünüyor” dedi ve askeri yolların yerine siyasi çözüme odaklanması gerektiğini belirtti.
 Türkiye’nin NATO’dan resmen talep ettiği Patriot füze sisteminin Suriye sınırına konuşlanmasına Rusya, olumsuz bakıyor.
 Rusya’nın Sesi'nin "Patriot Füzeleri: Moskova olumsuz bakıyor" başlığı ile verdiği habere göre, Rusya Dışişleri Bakan Yardımcısı Sergey Ryabkov, “Rusya, Suriye-Türkiye sınırının silahlandırılmasının bölgede gerilimin tırmanmasına yol açacağını düşünüyor” dedi. Sergey Ryabkov şunları söyledi:
 “Türkiye-Suriye sınırındaki huzursuzluğun arttığını görüyoruz. Bu durum, birçok ülkenin Suriye’de yaşananları siyasi çözüme kavuşturmak yerine askeri yollarda çözmek ve askeri güçle olayın seyrini değiştirmek için uğraşmasının sonucudur. Daha çok siyasi süreç ve çözüm üzerinde odaklanılmalıdır” ifadelerini kullandı.
 Rusya'nın Sesi, haberinde "Rusyalı diplomat, böylece, Suriye sınırında konuşlandırmak üzere Türkiye'nin Patriot hava savunma sistemleri ile ilgili NATO’ya resmi başvurusu üzerine yorumda bulundu" sözlerini de kullandı.
 ANKA
  
  