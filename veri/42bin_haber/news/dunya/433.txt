Bağdat'tan Türkiye'ye 'misilleme' tehdidi
Irak Enerjiden Sorumlu Başbakan Yardımcısı Hüseyin Şehristani; Türkiye, Kuzey Irak petrolünü dünyaya ulaştıracak bir boru hattına destek vermekten vazgeçmezse, merkezi hükümetin de Türk şirketleri engelleyeceğini söylerken, Türk hükümetinden "net bir taahhüt" istediklerini belirtti.
 Irak Enerjiden Sorumlu Başbakan Yardımcısı Hüseyin Şehristani, Türkiye’nin Kuzey Irak petrolünü dünyaya ulaştıracak bir boru hattına destek vermekten vazgeçmemesi halinde merkezi hükümetin de Türk şirketlerine karşı adımlar atacağını belirtti.  
 Hüseyin Şehristani,  BBC’ye yaptığı açıklamalarında Irak Petrol Bakanlığı’nın bu ay başında TPAO’nun ülkenin güneyindeki petrol arama sözleşmesinden çıkarılacağını duyurması ile ilgili kararın esasen, "TPAO ile değil, Türkiye hükümetinin Irak petrolünü ve doğalgazını Irak hükümetinin iznine başvurmadan Türkiye üzerinden ihraç etmeye yardımcı olma planlarıyla ilgili" olduğunu söyledi.
 -TÜRK HÜKÜMETİNDEN “NET TAAHHÜT” TALEBİ-
 Türkiye ve Irak arasında yapılmış ikili anlaşmaya göre, Türkiye'nin Irak ham petrolünü ve doğalgazını ihraç etme konusunda sadece merkezi hükümetle muhatap olması gerektiğini kaydeden Şehristani,"Bu anlaşmanın ihlal edilmesi durumunda elbette ki Irak hükümeti, bu plana dahil olan Türk şirketlerine karşı gerekli adımları atacaktır" dedi. Şehristani şunları söyledi:
 "Evet, ortada inşa edilmiş bir boru hattı yok. Ancak Türkiye hükümetinden bunun kesinlikle olmayacağına dair net bir taahhüt almadığımız takdirde, Türk şirketlerinin Irak'ta daha fazla yatırım yapmasını teşvik etmeyeceğiz."
 ANKA
  
  