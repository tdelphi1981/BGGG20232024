Tüyler ürperten çocuk cinayeti
Almanyanın Köln kentinde tüyler ürperten bir çocuk cinayeti meydana geldi. Savcılık, 2 yaşındaki Lea Sophie'nin, annesinin erkek arkadaşı tarafından öldürüldüğünü açıkladı.
Almanya, hafta sonundan bu yana korkunç bir cinayete kurban giden 2 yaşındaki Lea Sophie'yi konuşuyor. Küçük kızın 20 yaşındaki annesi, cuma günü kızının kaybolduğu gerekçesiyle polise başvurmuştu. Bunun üzerine kapsamlı bir soruşturma başlatan Köln polisi, pazar günü Lea-Sophie'nin cansız bedenine ulaştı. Polisin verdiği bilgilere göre, küçük kız geçen salı günü başına aldığı ağır darbeler sonucu hayatını kaybetti. Annenin 23 yaşındaki erkek arkadaşının küçük kızı "önemsiz bir sebepten dolayı" darp ettiğini itiraf ettiği belirtildi. Küçük kızın bu olaydan bir ya da iki gün sonra yaşamını yitirdiği sanılıyor. Zanlının, küçük kızın babası olmadığı belirtildi.

Cinayet zanlısı hakkında tutuklama kararı çıkarıldı. Kızın annesi de, çocuğu kurtarmak için hiçbir eylemde bulunmamak ve ölümüne göz yummak gerekçesiyle cinayete kasten yardım etmek suçlamasıyla gözaltına alındı. Köln Başsavcısı Ulrich Bremer, her ikisinin de suçun ne şekilde meydana geldiğini itiraf ettiğini söyledi.

Köln yasta Lea Sophie'nin annesi, cuma günü öğleden sonra, kızının bir parkta kaybolduğunu polise bildirmişti. Polis, saatlerce park ve çevresini aramış, saat 22:30 sularında parkın 2 km. ötesindeki bir yeşil alanda küçük kızın cansız bedenine ulaşmıştı. Bunun üzerine hem anne hem de annenin erkek arkadaşının ifadesi alınmıştı. Her ikisinin küçük kız öldükten sonra cansız bedenini daha sonra bulunduğu yere götürüp bıraktığı sanılıyor. Polis, görgü tanığı arayışını sürdürüyor.

Küçük kızın ölümü Köln'ün Chorweiler semti sakinlerini de derin üzüntüye boğdu. Çok sayıda Kölnlü, küçük Lea'nın fotoğrafının bulunduğu yere çiçek ve mumlar bırakarak, üzüntülerini dile getirdi.
(DW Türkçe)