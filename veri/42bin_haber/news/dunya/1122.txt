Yılbaşı çanları soygun için çaldı
İspanya, 2013e film gibi soygunla girdi. Kilisenin çan seslerinden faydalanarak Hualva gümrük deposuna giren hırsızlar 10 milyon euroluk esrar çaldı.

İspanya’nın Endülüs bölgesindeki Huelva kenti, yılbaşı gecesi filmleri aratmayacak bir hırsızlık olayına sahne oldu. Yılbaşı kutlamalarından yararlanan hırsızlar İspanya’nın Huelva kentindeki gümrük depolarından bir ton esrar çaldı. Uyuşturucunun piyasa değeri 10 milyon euro. Deutsche Welle’nin haberine göre hırsızlar, şehirde yeni yıla girilirken geleneksel olarak 12 kez çalınan çanların sesinden faydalanarak gümrük deposunun kapısını kırdı, görevliyi etkisiz hale getirip uyuşturucuyu çaldı. Çalınan uyuşturucu, yetkililer tarafından kısa süre önce el konulan 30 adet esrar paketiydi. Çevre sakinleri gümrükteki hareketliliği farkedip polise haber verse de, hırsızlar esrar paketleriyle birlikte ciplere binerek kayıplara karıştı. 