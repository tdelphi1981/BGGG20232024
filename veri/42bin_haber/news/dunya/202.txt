Sendai Havalimanı uçuşlara yeniden açıldı
Japonya'nın en büyük havalimanlarından Sendai Havalimanı'nda dün 2. Dünya Savaşı'ndan kalma bomba bulunmasının ardından iptal edilen uçuşlara yeniden başlandı.
 Ülkenin kuzeyinde bulunan Sendai Havalimanı'ndaki inşaat esnasında askeri birlikler 2. Dünya Savaşı'ndan kalma 250 kilogram ağırlığında bir bomba bulmuş ve 92 uçuş iptal edilmişti.
          
 Yetkililer, pas kaplı bombanın etrafının kum torbalarıyla çevrilmesinin ardından uçuşlara yeniden başlanabildiğini söyledi.
          
 Bombanın fitilinin hala içinde bulunup bulunmadığının bilinmediği, ancak kazara patlama ihtimalinin düşük olduğu bildirildi.
          
 Japonya ordusu, 110 santimetre uzunluğunda ve 35 santimetre çapındaki bombanın etkisiz hale getirilmeye çalışıldığını ifade etti.
         
 Sendai Havalimanı, geçen yıl Mart ayında tsunamiden etkilenerek sular altında kalmış ve kanalizasyon sistemi yeniden inşa edilmeye başlamıştı.
          
 Savaşın üzerinden 70 yıl geçse de Japonya'da, özellikle güneyde bulunan Okinava adasında zaman zaman bomba ve mühimmat bulunabiliyor.
          
 AA