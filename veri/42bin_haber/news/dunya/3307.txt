Rusyada 3,3 milyon kaçak göçmen var
Rusya Federal Göçmen Servisi büyük çoğunluğu eski Sovyet ülkelerinden olmak üzere, yaklaşık 3 buçuk milyon yabancının ülkede kaçak olarak bulunduğunu açıkladı. Göçmen Servisi Başkanı Konstantin Romodanovski basına yaptığı değerlendirmede, Bağımsız Devletler Topluluğu'na üye ülke vatandaşlarının Rusya'da 3 aylık oturum sürelerinin bulunduğunu, yaptıkları çalışma sonucunda bu şekilde gelen yabancılardan 3,3 milyon kişinin Rusya'da kalma süresini aştığını söyledi.
Rusya'da bulunan kaçak olarak kalan yabancıların büyük çoğunluğu Özbekler (900 bin) oluşturuyor. Özbekistan'ı, 500 bin ile Ukrayna ve 400 bin ile Tacikistan takip ediyor.

Kaçak göçmenlerin Rusya'nın büyük kentlerinde yaşadığını kaydeden Romodanovski, "Biz kaçak göçmenlerin yasal olmayan şekilde çalıştıklarını tahmin ediyoruz." şeklinde konuştu.

Rusya'da halen 10,2 milyon yabancı vatandaşın bulunduğu bilgisini veren Rus yetkili, "Bunların yüzde 23'ü Özbekistan (2,3 milyon), yüzde 13,3'ü Ukrayna (1,3 milyon) ve yüzde 10,2'si de Tacikistan vatandaşı." dedi.

Ülkede bulunan yabancıların 4,2 milyonu iş dışı vize ile gelirken, 1,5 milyonunun ise resmi çalışma izni var.