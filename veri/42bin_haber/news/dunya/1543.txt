'240 imam yasası' kabul edildi
Yunanistan'da 2007'de kabul edilen ancak Türk Azınlık'ın tepkisi nedeniyle bugüne kadar uygulamaya konulmayan ve "240 imam yasası", bazı ek düzenlemeler yapılarak dün akşam parlamentoda kabul edildi.
 Büyük tartışmalara sahne olan yasa değişikliğine özellikle Türkiye ve Batı Trakya Müslüman Türk Azınlık karşıtı partilerin sahiplenmesi dikkat çekti.
 Yunan parlamentosu, “240 din görevlisi” yasasına yapılan ek düzenlemeyi kabul etti. İktidarın büyük ortağı muhafazakar Yeni Demokrasi (ND), koalisyon partisi sosyalist PASOK, ırkçı Altın Şafak ve aşırı sağ parti Bağımsız Yunanlılar ‘evet’ oyu verdi. Koalisyonun küçük ortağı Demokratik Sol Partisi (DİMAR), ana muhalefet Radikal Sol İttifak (SYRİZA) ve Yunanistan Komünist Partisi (KKE) ise ‘ret’ oyu verdi. Ek düzenlemeye karşı olan azınlık milletvekilleri PASOK’tan Ahmet Hacıosman, SYRIZA partisinden Ayhan Karayusuf ve Hüseyin Zeybek, "hayır" oyu kullandılar.
 Yunan basın yayın organları, 2007’de kabul edilen ve “240 imam yasası” olarak bilinen yasadaki değişikliğin Batı Trakya’daki Gümülcine ve İskeçe seçilmiş müftülerine bağlı olarak çalışan ve Türkiye’nin Gümülcine Başkonsolosluğu tarafından desteklenen Kur’an kurslarının önünü kesmeyi amaçladığını iddia etti. Aşırı sağ partiler de bu yönde açıklamalarda bulundu.
 YASA DEĞİŞİKLİĞİ NELER İÇERİYOR?
 3536/2007 sayılı yasanın ilk halinde Azınlık’tan 240 din görevlisini (100 Gümülcine, 100 İskeçe, 40 Dimetoka bölgesinden) 5 kişilik Hıristiyan kurulun belirlemesi üzerine sert tartışmalara maruz kalan madde değiştirildi. Değişikliğe göre 240 Kur’an kursu öğreticisini belirlemede 5 kişilik kurulun üçü Müslüman olacak. Kurul şu kişilerden oluşacak: Atanmış müftü, Milli Eğitim Bakanlığı tarafından belirlenen bir Müslüman ilahiyatçı, atanmış müftü tarafından belirlenen bir ilahiyatçı, Milli Eğitim Bakanlığı görevlisi ve akademik camiadan uzmanlık alanı İslam olan bir kişi.
 YUNAN DEVLET OKULLARINA SEÇMELİ KUR’AN DERSİ GİRDİ
 Görev alacak kişiler her yıl yenilenen 9 aylık (Eylül-Mayıs) sözleşmeye göre çalışacak. Maaşları Milli Eğitim Bakanlığı tarafından ödenecek. Sigorta masrafları da karşılanacak. Yeni düzenleme, ilk defa Batı Trakya’daki Yunan devlet okullarında eğitim gören Müslüman Azınlık öğrencilerine isteğe bağlı olarak Kur’an dersi verilebilmesini de içeriyor. Buna göre yeni yasal düzenleme, Azınlık öğrencilerinin bulunduğu ve Yunanca eğitim veren devlet okullarında isteğe bağlı olarak Kur’an ve din dersi verilebilmesine olanak veriyor. Bu derse katılmak zorunlu olmayacak. Kur’an dersi, okul not ortalamasına dahil edilmeyecek. Devlet okullarında bu derse giren din görevlisine ilave ücret verilmeyecek.
 AHMET HACISOMAN: YASADAN UTANÇ DUYUYORUM
 2007’de kabul edilen yasanın Azınlık tarafından kabul edilmediğini ve sorulmadan hayata geçirilmeye çalışıldığı için “ölü doğduğuna” dikkat çeken Rodop PASOK Milletvekili Ahmet Hacıosman, yeni yasa değişikliğinin de kendisi başta olmak üzere Azınlığa sorulmadan düzenlendiğini vurguladı. Hacıosman şöyle konuştu: “Böyle bir değişiklikten kimler fayda sağlayacaktır? Hiçbir şeyi, hiçbir vasfı olmayan, sokaktan toplayacağınız 10 kişi mi? Bunu mu istiyorsunuz? Bu kişilerin kime bir yardımı dokunabilir? Bu değişiklik ile, ilkokul mezunu kişilere, ilk ve orta öğrenim okullarında İslam eğitimi verme hakkı sağladığınızı biliyor musunuz?”
 Yasanın bu şekilde geçirilmeye çalışılmasından ‘utanç duyduğunu’ söyleyen Hacıosman, “10 kişiye fayda sağlayacak bir şey için, tüm azınlığı karşınıza almış olacaksınız.” dedi. Hacıosman, müftülük ve vakıf sorunlarının öncelikle çözüme kavuşturulmasını istedi. Türk Azınlık Vekili Hacıosman, ek düzenlemeye ret oyu kullanılması ve geri çekilmesi çağrısına rağmen yasa değişikliği Türkiye ve Azınlık karşıtı aşırı sağ partilerin desteğiyle kabul edildi.
 SEÇİLMİŞ MÜFTÜLER: YASANIN UYGULANMASI MÜMKÜN DEĞİL
 Öte yandan Gümülcine Seçilmiş Müftüsü İbrahim Şerif ve İskeçe Seçilmiş Müftüsü Ahmet Mete, yasa değişikliğini Azınlığın din özgürlüğüne ve camilerdeki imamlarını belirleme haklarına bir darbe olduğu gerekçesiyle karşı çıktı. Şerif ve Mete, 2007’de kabul edilen ancak Azınlığın karşı çıktığı ‘imam yasası’nda yapılan değişikliğe rağmen uygulanmasının mümkün olmadığı görüşünü dile getirdi.
 Lozan Antlaşmasına göre din görevlilerini belirleme hakkına sahip olan Türk Azınlık, yeni düzenleme ile birlikte cemaatin talebi doğrultusunda camilerde görev yapan din görevlilerine ilave olarak devlet tarafından görevlendirilen kişilerin zorla görev yaptırılmasının huzursuzluğa sebep olacağını düşünüyor. Azınlık, devletin din görevlilerini bu şekilde belirleyerek, gelecekte yapılması muhtemel bir müftülük seçiminde bu kişilerin desteği ile müftü seçtirmeyi hedeflediğini belirtiyor.
 IRKÇI PARTİLER TÜRK VEKİLİ HEDEF ALDI
 Yasa değişikliğine ilişkin mecliste yapılan görüşmelerde ırkçı Altın Şafak milletvekilleri, Rodop PASOK milletvekili Ahmet Hacıosman'a sözlü saldırıda bulundu. Panayotis İliopulos, daha önce yasaya karşı olduğunu açıklayan Hacıosman'ı "Türk ajanı" olmakla suçladı. Altın Şafak’tan bir diğer vekil Hristos Papas ise, "Bir sonraki parlamentoda Türk milletvekilinin olmaması için Altın Şafak'ın gayret göstereceğini." söyledi. Artemis Matyopulos ise Altın Şafak’ın ek düzenlemeye Türkiye “hayır” dediği için “evet” dediğini söyledi. 
  