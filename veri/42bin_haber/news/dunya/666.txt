AB'ye 'fuhuş' baskısı
Kadın hakları grupları, seks için para ödemenin Avrupa Birliği çapında suç haline getirilmesi için harekete geçti.
Bu konuda yasa çıkarılması için 200'den fazla kadın grubu kampanya yapıyor.

Kadın grupları böyle bir yasada yer alması gerektiğini düşündükleri unsurları Avrupa Parlamentosu üyelerine bildirecek.

Kampanya sözcüsü BBC'ye yaptığı açıklamada, "Fuhuş bir tür şiddet, kadın-erkek eşitliği önünde engel ve örgütlü suça zemin hazırlayan bir eylemdir" dedi.

Ancak böyle bir yasanın fuhuşu sadece yeraltına iteceğini savunanlar da bulunuyor.

İsveç örneği

Kampanyaya öncülük eden Avrupa Kadın Lobisi, AB ülkelerinin 6 temel konuda yasa değişikliği yapmasını istiyor.

Bunların arasında her tür 'muhabbet tellallığının' suç haline getirilmesi ve seks işçilerinin bu işi bırakabilmeleri için bazı programlar hazırlanması da bulunuyor.

Kadın Lobisi para karşılığı seksin yasadışı hale getirilmesinden sonra sokaklardaki fuhuş oranı yarıya düşen İsveç'i örnek gösteriyor.

Grubun sözcüsü Pierette Pape'a göre, fuhuşun suç olmaktan çıkarıldığı Hollanda'da ise seks çalışanlarının koşullarında hiçbir iyileşme gözlenmemiş.

Kadın Lobisi önerilerini daha şimdiden 36 Avrupa parlamentosu üyesinin desteklediğini bildiriyor.

Yasa önerisini eleştirenler ise bunun tecavüz ve şiddet olaylarının artmasına neden olabileceği görüşünde.

Hollanda, Avusturya ve Almanya'da fahişeler, başka işler yapanlarla aynı hak ve sorumluluklara sahip olmak için yaptıkları işi kayda geçiriyor.

AB'nin halihazırda fuhuş konusunda yasa çıkarma yetkisi yok.

Ancak gelecek yıl insan kaçakçılığını azaltmaya yönelik yasalar çıkacak. AB yetkilileri, bu iki konunun yakından bağlantılı olduğunu söylüyorlar.

Farklı ülkelerin konuyla ilgili yaklaşımını inceleyen yetkililerin bulgularını 2016 yılında açıklamaları bekleniyor.