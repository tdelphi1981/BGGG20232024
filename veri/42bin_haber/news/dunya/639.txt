Çin ordusu için tarihi gün
Asya Pasifik bölgesindeki güç savaşlarının arttığı bir dönemde Çin'in ilk uçak gemisine savaş uçaklarını başarıyla indirmesi Çin'de büyük sevinçle karşılandı. Çin'in ilk uçak gemisi Liaoning (eski adı Varyag) , yerli savaş uçaklarının ilk defa başarıyla gerçekleştirdiği iniş kalkışla gövde gösterisi yaptı.
 Çin medyasının büyük bir gururla bahsettiği bu olay, ülkede büyük heyecan uyandırdı. Devlet televizyonu CCTV'nin haberine göre, adını aldığı Liaoning eyaletin Dalian limanından ayrılmasının ardından uçak gemisine dün öğle saatlerinde savaş uçakları başarılı iniş gerçekleştirdi. Geminin sefere çıkması, Çin ile Japonya arasındaki tartışmalı adalar sorununun devam ettiği bir döneme denk geliyor. Gemi, Çin donanmasına 25 Eylül'de resmen katılmasının ardından 13 Ekim'de Liaoning ismiyle ilk kez suya açılmıştı. Liaoning, şu ana kadar yüzden fazla test programı ve deneme gerçekleştirdi.
 PİLOTLAR GÜVEN VERDİ
 Çin medyasına göre, 300 metrelik piste sahip uçak gemisinde Çin yapımı J-15 savaş uçakları ilk kez başarılı iniş gerçekleştirdi.  Çinli uzmanlar uçak gemisinde en zor olanın uçakların iniş kalkışları olduğunu belirtiyor. Dünkü başarıyla birlikte artık Çin'in uçak gemisine uçak indirip kaldırma yeteneğine sahip olduğu, pilotların her türlü olumsuz şartlarda uçak gemisinin pistine inme adına ilk adımı attığı da kaydediliyor.
 Sovyetler Birliği'nin çökmesinin ardından Ukrayna'nın sahip olduğu gemi, 1998 yılında açık artırmayla "eğlence amaçlı" Çin'e satılmıştı. Dümensiz ve motorsuz olarak Ekim 2001'de Türkiye boğazlarından geçen geminin yenilenme projesine 2002'de başlanmıştı. Uçak gemisi 10 Ağustos'ta ülkenin kuzeydoğusundaki Dalian limanından suya indirilmişti. Kuznetsov sınıfına ait ve gelişmiş radar, füze ve silah sistemleriyle donatılan uçak gemisi 306,5 metre uzunluğunda ve 72 metre genişliğinde.
 ÇİN'İN SAVAŞ UÇAKLARI DAHA YETENEKLİ
 Liaoning, Çin'in ilk nesil savaş uçağı J-15, deniz eğitim uçağı JT-9 ve Z-8 tipi helikopter gibi unsurları da taşıyabiliyor. J-15 uçakları çok yönlü anti-gemi, havadan havaya ve havadan karaya füzelerin yanı sıra, hassas güdümlü bomba da taşıyabiliyor. Çin'in askeri uzmanları, J-15'in Rusya'nın Su-33, Amerika'nın ise F-18 jetlerine göre daha kapsamlı yeteneğe sahip olduğunu tahmin ediyor. Ancak Batılı uzmanlar J-15'i fazla tehdit edici bulmuyor.
 Yeniden inşa edilerek, Eylül ayında Çin donanmasına teslim edilen uçak gemisinin, Çin'in sorunlu deniz sınırları ve sahillerini koruma adına elini oldukça güçlendireceği belirtiliyor. Pekin yönetimi, Güney Çin Denizi'ndeki adalar nedeniyle Filipinler, Vietnam, Tayvan ve Japonya ile kriz yaşıyor. Son dönemde Japonya ile yaşanan tartışmalı adalar krizi iki ülkeyi savaşın eşiğine getirmişti.
 Gemi, yaklaşık 4 sene sürecek deneme sürüşlerinin ardından tam operasyonel olarak kullanılacak. Çin böylelikle dünyada ABD, İngiltere, Fransa, Rusya, İspanya, İtalya, Hindistan, Brezilya ve Tayland'ın ardından uçak gemisine sahip 10. ülke oluyor. Söz konusu ülkelere ait toplam 21 aktif uçak gemisi bulunuyor.
 ASKERİ HARCAMALAR ATIYOR
 Ordu harcamalarının yüz milyar doları aştığı Çin'in askeri bütçesi 2011'de yüzde 12,7, 2012 yılında ise yüzde 11,2 arttı. Ancak bu oran ABD ve diğer gelişmiş ülkelerin çok gerisinde kalıyor.
 Batı ve bölge ülkeleri tarafından askeri harcamaları konusunda şeffaf olmamakla suçlanan Pekin yönetimi, askeri harcamalarını artırıyor. Özellikler Asya Pasifik bölgesinde artan sorunlar, Çin'i rahatsız etmeye başlamıştı. ABD ile bölgede nüfuz savaşı yaşayan Çin için uçak gemisi hayati önem taşıyor. Çin, her ne kadar donanma konusunda ABD ve Japonya kadar güçlü olmasa da, uçak gemisi sayısını artırarak açığı kapatma yoluna gitmeyi planlıyor. Çin Cumhurbaşkanı Hu Jintao da Çin Komünist Partisi'nin kısa süre önce biten 18. Milli Kongresi'ndeki konuşmasında donanmanın güçlendirileceğini söylemişti. Hu, "Barış zamanında askeri güçlerin kullanımı için aktif planlama yapmalıyız, askeri hazırlıklarımızı genişletmeli ve yoğunlaştırmalıyız. Geniş çaplı askeri görevleri yerine getirecek seviyeye ulaşmalıyız. En önemlisi de bilgi çağında yerel bir savaşı kazanabilmek." demişti.
 Çin, J-15 ile başlayan J serisine ikinci ve üçüncü nesil olan J-20 ve J-31 ile devam ediyor. Özellikle son model J-31 hayalet uçağı Çin'in savunma alanındaki başarısını göstermesi açısından önemli görülüyor.
 - Başmühendis kalbine yenik düştü
 Çin'in yerli yapımı J-15 savaş uçağının inşasında başrol oynayan Luo Yang (51), savaş uçağının ülkenin ilk uçak gemisi Liaoning'de dün iniş ve kalkış uçuşları gerçekleştirdiği sırada kalbine yenik düştü.
 Çin medyasında yer alan haberde, J-15 savaş uçağının üretim sorumlusu ve saha komutanı Luo Yang'ın 51 yaşında kalp krizi sebebiyle hayata gözlerini yumduğu bildirildi.  Çin'in ilk uçak gemisi Liaoning'in savaş uçakları ile yaptığı test seferi günü fenalaşan Luo'nun, tüm müdahalelere rağmen kurtarılamadığı belirtildi.
 Başarılı geçen test seferinin ardından uçak gemisinin karaya yaklaştığı anda kalp krizi geçiren Luo Yang'ın dün  öldüğü açıklandı.
 Devlet televizyonu CCTV de Çin'in büyük önem verdiği uçak gemisi programının baş aktörlerinden Luo'nun ölümünü bugün izleyicilerine duyurdu.
 Pekin Havacılık ve Uzay Tasarımı bölümü mezunu olan Luo Yang, 2008 yılında Liaoning eyaletinin başşehri Shenyang şehrinde yer alan AVIC havacılık ekipmanları şirketinde yardımcı genel müdür olarak çalışmaya başlamıştı.
 CİHAN
  