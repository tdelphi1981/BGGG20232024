'Putin İstanbul’u çok seviyor'
Rusya Federasyonu'nun Ankara eski Büyükelçisi Peter Stegniy, Rusya Devlet Başkanı Vladimir Putin'in İstanbul'u çok sevdiğini söyledi. Cihan Haber Ajansı'na (Cihan) Türkiye'de görev yaptığı 2003-2007 dönemi ile ilgili açıklamada bulunan Stegniy, Rusya-Türkiye ilişkilerini değerlendirdi.
 Rusya-Türkiye ilişkilerinin her alanda geliştiğini ifade eden Stegniy, kariyerindeki en güzel günleri Türkiye'ye yaşadığını ifade etti. İki ülke arasında bir kısım konularda zaman zaman farklı bakış açılarının olmasının çok normal olduğuna değinen Rusya'nın eski Ankara Büyükelçisi, "İki ülke arasında güçlü ekonomik bağların kurulması sorunların büyümesine engel oluyor. Suriye krizinde olduğu gibi sorunlar farklı değerlendirildiğinde, iki ülke yönetimi karşılıklı ilişkilerin bütününe bakabiliyor. Bu açıdan çok güçlü bir siyasi diyalog gelişiyor." dedi.
 PUTİN İSTANBUL'U ÇOK SEVİYOR
 Türkiye Başbakanı Recep Tayyip Erdoğan'ın Temmuz ayında Moskova'ya geldiğini, 3 Aralık'ta da Putin'in İstanbul'a gittiğini hatırlatan  Stegniy, "Kendi işimden dolayı biliyorum. Putin İstanbul'u çok seviyor. Bunların dışında iki ülke arasındaki nesnel olarak görülebilecek karşılıklı sempati hissi elle tutulur ve önemli bir sebep. Ayrıca bu ilişkilerin kolay kolay çökmeyeceğini gösteriyor." dedi.
 TÜRKİYE GÖREVİM KARİYERİMİN EN GÜZEL GÜNLERİ
 Türkiye'de 2003'ten 2007'ye kadar 4 buçuk yıl kaldığını söyleyen eski Büyükelçi, "Türkiye'nin üzerimde derin etkileri oluştu. İstanbul'dan Kars'a kadar Türkiye'nin pek çok bölgesini dolaştım ve Türklerle Ruslar arasındaki sıcak ilişkiye şahit oldum. Türkiye adeta muhteşem bir açık hava müzesi. Türkiye'deyken boş zamanlarımı Antakya'dan Karadeniz'e kadar Türk insanıyla ve Türk tarihi eserleriyle tanışmak için harcamaya çalıştım. Yani tüm ülkeyi baştan sona gezmeye çalıştım. Hala bendeki en derin ve en sıcak hatıraların olduğu bir ülke. O yıllar diplomatik kariyerimdeki en mutlu zamanlarımı yaşadığım yıllardı." şeklinde duygularını ifade etti.
 TÜRKLER VE RUSLAR BİRBİRİNE ÇOK BENZİYOR
 Türkler ve Ruslar arasında psikolojik bir bütünlüğe şahit olduğunu söyleyen Stegniy, "Biz benzeri haberlere, benzeri şakalara gülüyoruz. Hatta birçok ülkede olmayan benzeri fıkralara gülümsüyoruz. Türklerin ruhsal olarak farklı yönlerde ilerlediğini biliyoruz. Bu çok parlak ve kendine has konu. Çünkü biz tarihte 13 kez birbirimizle savaşmışız. Ve bu savaşlar birbirimizi daha iyi tanımamızı sağlamış. Günümüzde ise iki ülkede demokrasi, pazar ekonomisi, gibi bir takım ortak değerlere sahip. İki ülke halkı arasında her zaman oldukça derin bağlar ve sempati devamlı var oldu. Savaşlar bu ilişkiye bir perspektif kazandırdı. Tüm bu uzun süreler boyunca iki ülke halkı birbirini yakından tanıma imkanı buldu." dedi.
 DAMDAN DÜŞEN, DAMDAN DÜŞENİN HALİNDEN ANLAR
 Türkiye ile Rusya arasında samimi ilişkilerin kimyasını "Damdan düşenin halinden damdan düşen anlar" deyimi ile anlatan Büyükelçi, "Yani, iki ülkede geçmişte imparatorluk tecrübesi yaşamış ve büyük topraklara hükmetmişti. Sonra Atatürk zamanında yeni jeopolitik sınırlar ve yeni kimliklerle yaşamaya başladı. Aynı durum bizde 1900'lü yıllarda oldu. Bizde yeni jeopolitik sınırlarda yeni kimliklerle yaşamaya başladık." şeklinde konuştu.
 İKİLİ İLİŞKİLERİN GELİŞMESİNDEN BATI RAHATSIZ DEĞİL
 2000'li yılların başında, özellikle 2003-2005 yılları arasında Rus-Türk ilişkilerinin gelişmesinin, ABD'de gözle görülür bir şekilde endişeye sebep olduğunu öne süren Stegniy, "Bu zaman dilimi bizim Karadeniz'de uluslararası terörizmle savaşta kendi gücümüzle birlikte NATO'yla ve Batılı ortaklarımızla işbirliği halinde ortak hareket edeceğimizi açıkladığımız zamandı. Bu dönemde, Amerika'da ikili ilişkilerin bölgesel bir bloğa dönüşüp dönüşmemesi ile ilgili endişe vardı. Ama bana göre, ilerleyen zamanki gelişmeler gösterdi ki, Rusya ve Türkiye arasındaki ilişkiler karşılıklı olarak eşit haklara sahip. Herhangi bir üçüncü ülkeye yönelik negatif anlamda olmayan bir ilişki. Günümüzde ne ABD'nin ne de Avrupa Birliği'nin Rusya-Türkiye ilişkilerinin gelişmesinden ve derinleşmesinden endişe duyduğunu sanmıyorum." ifadelerini kullandı.
 Peter Vladimiroviç Stegniy (67), Hartum, Aden, Kahire, Trablusgarp, Kuveyt ve İsrail  Büyükelçiliklerinde görev yaptı. Rusya Dışişleri Bakanlığı Tarih ve Arşiv Genel Müdürlüğü görevlerinde bulunana Stegniy, 2003-2007 yılları arasında Rusya'nın Ankara Büyükelçiliği görevi yaptı. Evli ve iki çocuğu olan Büyükelçi Arapça, Fransızca ve İngilizce biliyor.
 CİHAN
  