Gürcistan büyükelçilerini geri çekti
Gürcistan Cumhurbaşkanı Mihail Saakaşvili, hükümetin, bazı büyükelçileri geri çekme teklifini onayladı.
Cumhurbaşkanlığı basın sözcülüğünden yapılan açıklamada, Gürcistan'ın Ukrayna, Letonya, Çek Cumhuriyeti, Macaristan, Avusturya, ABD, Belçika, İngiltere, Almanya, Bulgaristan, Azerbaycan, Litvanya, Kazakistan, Çin ve Türkiye'deki Büyükelçileri ile ülkenin BM, AB, AGİT, ve Avrupa Konseyi temsilcilerinin geri çağrıldığı belirtildi.

Gürcistan'da 1 Ekim 2012'de yapılan genel seçimleri kazanan ve iktidarı Cumhurbaşkanı Saakaşvili'nin partisinden devralan Bidzina İvanişvili başkanlığındaki "Gürcistan Rüyası" koalisyonunun başlattığı kadro değişimi, ülkenin dış temsilciliklerine de uzanmıştı.

Gürcistan Dışişleri Bakanlığı, değiştirilmesini istediği bazı büyükelçilerin listesini hazırlayarak Mihail Saakaşvili'ye sunmuştu.