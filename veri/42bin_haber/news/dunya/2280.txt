Nuland, 'Bu bir terörist saldırıdır'
 
 ABD Dışişleri Bakanlığı Sözcüzü Victoria Nuland, ABD Dışişleri Bakanı Hillary Clinton’ın, Dışişleri Bakanı Ahmet Davutoğlu ile telefonda görüştüğünü belirterek, Clinton’ın Davutoğlu’na başsağlığı dileklerini ilettiğini ve Türk güvenlik yetkililerinin mükemmel işbirliğinden duyduğu memnuniyeti dile getirdiğini kaydetti. 
 
 Victoria Nuland, "İki bakan da iki ülkenin terörle mücadele konusunda devam eden güçlü işbirliğine yönelik taahhütlerini bildirdi" dedi. Nuland, günlük basın toplantısında ABD’nin Ankara Büyükelçiliğinin girişindeki patlamayla ilgili soruları yanıtladı. İntihar saldırısını kınadıklarını belirten Nuland, "Bu bir terörist saldırıdır" dedi. 
 
 Olayın nasıl meydana geldiğinin ayrıntılarını bilmediklerini belirten Nuland, genel olarak bir intihar bombacısının büyükelçiliğin girişindeki kimlik kontrolünün yapıldığı güvenlik noktasına yerel saatle 13.13’te geldiğini ve üzerindeki bombayı patlaması sonucu bir Türk güvenlik görevlisinin hayatını kaybettiğini kaydetti. Nuland, cam bölme arkasındaki diğer iki güvenlik görevlisinin de saldırı sonucunda sarsıldığını, o sırada büyükelçiliği ziyaret eden yaralı Türk gazetecinin de durumunun kritik olduğunu söyledi.
 
 Bombalama nedeniyle uçan parçalar dolayısıyla yaralanan diğer Türk ve Amerikalı personelin de büyükelçiliğin kliniğindeki tedavilerinin ardından taburcu edildiğini belirten Nuland, hayatını yitiren görevlinin ailesine başsağlığı diledi. 
 
 -Clinton, Davutoğlu ile görüştü- 
 
 Clinton’ın saldırı sonrasında hemen bilgilendirildiğini ifade eden Nuland, Clinton’ın Dışişleri Bakanı Ahmet Davutoğlu ve ABD’nin Ankara Büyükelçisi Francis Ricciardone ile telefonda görüştüğünü söyledi.
 
 Davutoğlu ile görüşmesinde, Clinton’ın başsağlığı dileklerini ilettiğini belirten Nuland, Clinton’ın ayrıca, Davutoğlu’na Türk güvenlik yetkililerinin mükemmel işbirliğinden duyduğu memnuniyeti dile getirdiğini kaydetti. Nuland, Türk polisinin olaya hızla cevap verdiğini ve kendileriyle çok iyi koordine içinde olduklarını vurguladı.
 
 Davutoğlu’nun da bu olayın gerçekleşmesinden duyduğu üzüntülerini dile getirdiğini ifade eden Nuland, iki bakanın da Türkiye ve ABD’nin terörle mücadele konusunda güçlü ve devam eden işbirliğine yönelik taahhütlerini bildirdiğini kaydetti. Nuland, bu olayın, sadece soruşturma kapsamında değil, daha geniş kapsamda terörle mücadelede iki ülkenin yakın işbirliğinin altını çizdiğini bildirdi.
 
 -Kerry de bilgilendirildi- 
 
 Nuland, bir soru üzerine yarın Dışişleri Bakanlığını devralacak olan John Kerry’nin çalışanlarının da konu hakkında bilgilendirildiğini, onların da Kerry’i bilgilendirdiğini söyledi. Nuland, Clinton’ın bugün 16.00’a kadar bu görevde kalacağını, Kerry’nin de daha sonra görevi devralacağını belirterek, hem Clinton hem de Kerry için bugünün zor bir gün olduğunu dile getirdi. 
 
 Ankara’daki büyükelçiliğin güvenliğinin son yıllarda düzenli olarak artırıldığını ve güncelleştirildiğini belirten Nuland, saldırının büyükelçiliğin girişindeki bir noktada meydana geldiğini ve ana binadan çok uzakta olduğunu anımsattı. Nuland, güvenlik noktasındaki cam bölmenin arkasındaki görevlilerin saldırı sonucunda sadece sarsıldığını ve sadece bir ölüm vakası yaşandığını belirtti. Ankara’daki büyükelçiliğin güvenlik düzeyi sayesinde daha fazla ölüm ve yaralanmanın önüne geçildiğini işaret eden Nuland, Türk yetkililerle tüm hasarın tespiti ve soruşturma için birlikte çalıştıklarını dile getirdi. 
 
 Türk İçişleri Bakanlığı’nın saldırının yasa dışı sol bir örgüt tarafından düzenlenmiş olduğunu açıkladığını belirten Nuland, Türk tarafının soruşturmasını beklemek gerektiğini düşündüklerini söyledi. Nuland, bir soru üzerine, konuyla ilgili daha fazla yorum yapmadan önce soruşturmanın bitmesini beklemek gerektiğini kaydetti. 
 
 -Büyükelçiliğin güvenliği ve yeni bina- 
 
 Büyükelçiliklerin güvenlik durumuna yönelik soruya karşılık Nuland, Bingazi’deki ABD konsolosluğuna saldırının ardından dünya genelindeki tüm diplomatik noktaların güvenliğinin gözden geçirildiğini vurguladı. Nuland, 1950’lerde yapılan binanın tamamen yenilenmesi gerektiğini belirten Nuland, Ankara’daki büyükelçiliğin gelecekte yeni binaya taşınacak diplomatik temsilcilikler arasında olduğunu bildirdi. 
 
 Nuland, bu yıl sadece 3 büyükelçilik binası yapabileceklerini ama Kongre’den gerekli bütçeyi alabilmeleri halinde Ankara’daki büyükelçiliklerinin, yeni bina yapılacak 10 temsilcilik arasında olduğunu kaydetti. Victoria Nuland, bir gazetecinin El Kaide İslami Mağrip örgütünün Batıya yönelik tehditlerini artırdığını belirterek, saldırının bu grupla bağlantılı olup olamayacağına yönelik sorusu üzerine, Türk yetkililerle birlikte her türlü olasılıklara baktıklarını söyledi. 
 
 Barışkan Ünal, AA