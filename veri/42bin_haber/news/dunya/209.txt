Birbirlerine girdiler
Suriye'de iki yıla yakın süredir Esad güçleriyle savaşan Özgür Suriye Ordusu bu kez Kürtlerle çatıştı. Türkiye sınırına yakın noktadaki gerginliğin etnik boyuta ulaşmasından korkuluyor
 Suriye'de yaşanan savaşta yeni bir cephe açıldı. Özgür Suriye Ordusu, Şam yönetimiyle mücadele ederken, bu kez Türkiye sınırına yakın bölgedeki Kürtlerle çatışmaya girdi. 30'dan fazla insanın öldüğü olaylar sonrası durum sakinleşirken, etnik çatışma korkusunu arttırdı.
 Suriye ordusunun bölgeden çekilmesi sonrası Halep'in çevresi Kürtlerin eline geçti. Kürtler ve Özgür Suriye Ordusu da, buralara herhangi bir saldırı yapılmayacağı konusunda anlaştı. Ancak bu anlaşmadan 5 ay sonra Kürtlerin denetimindeki bölgede çıkan çatışmalar, akıllara etnik çatışma ihtimalini getirdi. Halep'in Kürt mahallesi Eşrefiye'de çıkan çatışmada 30 kişi yaşamını yitirirken, Kürt Demokrat Birlik Partisi Muhittin Ali, muhaliflerin Halep'teki Kürt bölgelere girmemesini öngören anlaşmayı bozduklarını söyledi. Ancak taraflar daha sonra gerilimi düşürecek adımlar attı. Elindeki esirlerin bir kısmını bırakan Özgür Suriye Ordusu olayın yanlış anlaşılmadan kaynaklandığını söyledi.
 Terör örgütü PKK da, Suriye'deki kolu PYD'ye bağlı Kürtlerin çatışmada ölmesi üzerine olası bir müdahaleye karşı hazırlıklara başladı. Çatışmaların Türkiye sınırına çok yakın noktalara kadar sıçraması nedeniyle Ankara da önlemlerini arttırdı.
 KOMUTANA SUİKAST
 Bu arada Suriye'deki çatışmalar tüm hızıyla sürerken, Suriye devlet televizyonu, Suriye Hava Kuvvetleri'nde görevli General Abdullah Mahmud el-Halidi'nin başkent Şam'da 'teröristler tarafından öldürüldüğü'nü açıkladı. Haberde 'Ülkedeki üst düzey şahsiyetleri ve bilim adamlarını hedef alan teröristler, Şam'ın Rükneddin semtinde el-Halidi'ye suikast düzenledi' denildi. Temmuz ayında yine Şam'da düzenlenen saldırıda Suriye Savunma Bakanı ve Beşşar Esad'ın eniştesi Asıf Şevket suikast sonucu öldürülmüştü.
 Silahları da Esad'dan
 Suriye'de Esad rejimine karşı mücadele eden muhaliflerin, yine Esad rejiminden silah satın aldığı ortaya çıktı. Muhalif askerler, mühimmatlarını Esad'a bağlı olan ancak iki taraflı çalışan casuslardan elde ettiklerini söyledi. AFP'nin haberine göre, silah konusunda Batı ülkelerinden destek göremeyen muhaliflerin önemli bölümü, bakanlıklarda ve güvenlik güçlerinde görev yapan kişilere silah için para ödemeye başladı. Halep'te muha-liflerin safında savaşan eski ordu mensubu Abu Mahar 'Piyasadaki Esad casuslarından silah alıyoruz. Esad güçlerine karşı özel görevler yapıyoruz ama silahlarımız kötü durumda' dedi. Mahar'ın 200 askerinde makineli tüfek, roketatar, keskin nişancı tüfekleri ve el yapımı bombalar var. Mahar ayrıca, mühimmatlarının büyük kısmını Esad'a bağlı milis gücü olarak bilinen Şabiba'dan elde ettiklerini belirterek 'Şabiba'nın tanrısı para. Paraya ihtiyacı olan iki taraflı casuslardan silah satın alıyoruz. Paradan başka bir şeyi umursamıyorlar' diye konuştu.
 Bayram bilançosu: 425 ölü
 BM ve Arap Birliği Suriye Özel Temsilcisi El-Ahdar el-İbrahimi'nin Kurban Bayramı'nda ateşkes önerisine taraflardan olumlu cevap gelmesine rağmen, Suriye'de bayram boyunca 425 kişi hayatını kaybetti. Suriye İnsan Hakları Örgütü, 26-29 Ekim arasında Beşşar Esad güçlerinin düzenlediği operasyonlarda ölenler arasında 40 çocuk ve 30 kadının da bulunduğunu bildirdi. Bu arada el-İbrahimi, BM'nin şu aşamada Suriye'ye barış gücü gönderme planı bulunmadığını belirterek 'Eğer BM Güvenlik Konseyi, Suriye halkına yardımcı olmak için barış misyonu göndermeye karar verirse, o zaman barış misyonu hazır olacak' diye konuştu.