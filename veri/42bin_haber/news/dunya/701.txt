'Suriye'ye saldırının bedeli çok ağır olacak'
Suriye Dışişleri Bakan Yardımcısı Faysal Mikdad, ülkesine yönelik dışarıdan askeri bir müdahalenin feci sonuçları olacağını iddia etti.
 Mikdad, "Suriye'ye saldırının bedeli çok ağır olacak" ifadesini kullandı. Mikdad, Lübnan'da yayın yapan Hizbullah'ın yayın organı El Menar televizyonuna yaptığı açıklamada Suriye'deki krizi değerlendirdi. Ülkesine yönelik 2011 yılından başlayan ve devam eden psikolojik savaş ile karşı karşıya olduklarını iddia eden Faysal Mikdad, Suriye'nin kimyasal silah konusunun gündeme getirilmesinin Batı'nın bir tiyatro oyunu olduğunu savundu.
 Faysal Mikdad,"Eğer Suriye'nin kimyasal silahları varsa bunlar kesinlikle halka karşı kullanılmayacak. Ancak askeri müdahaleye gerekçe oluşturmak amacıyla batı teröristlere kimyasal silah vererek, bunu sanki Suriye ordusu kullanmış gibi bir intiba olşuturulmasından endişeliyim." dedi.
 Mikdad, Suriye'ye yönelik dışarıdan gelecek askeri saldırı ile ilgili ise, "Bedeli çok ağır olur" ifadesini kullandı.
  