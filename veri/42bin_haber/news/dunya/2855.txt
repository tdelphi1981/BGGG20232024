'AB, Türkiye'den fayda sağlayacak'
 
 AB Bakanı ve Başmüzakereci Egemen Bağış, 'Türkiye ile AB’nin bir araya gelmesi, bazı somut ihtiyaçlar temelinde uzun vadede gerçekleşecektir" dedi.
 İngiltere’nin başkenti Londra’da resmi temaslarda bulunan Bağış, BBC 2’de yayımlanan "Newsnight" adlı haber programına katıldı ve sunucu Gavin Esler’in sorularını yanıtladı. 
 'İNSANLIK TARİHİNİN EN BÜYÜK PROJESİ' 
 
 Bakan Bağış, Esler’in "Bunca yıldan sonra neden hala AB üyesi olmak istiyorsunuz?" sorusunu, "Çünkü biz AB’nin insanlık tarihinin en büyük barış projesi olduğuna inanıyoruz. Eğer AB, Waterloo savaşına karşın sizin Fransızlarla yaşamanızı sağladıysa, bu çok önemli bir barış projesi olduğunu gösterir" diyerek yanıtladı. Ancak bu barış projesinin hala kıtasal bir proje olduğunu ifade eden Bağış, Türkiye’nin AB üyeliğiyle bu projenin küresel bir proje haline gelebileceğini kaydetti.
  
 'AVRUPA KENDİNE ÇEKİ DÜZEN VERECEK'"AB’nin sizinle iyi niyet içerisinde müzakere ettiğini düşünüyor musunuz?" sorusu üzerine ise Bağış, AB’de Türkiye’nin birliğe katılımına içtenlikle inanan ülke sayısının daha fazla olduğunu söyledi. Bakan Bağış, "Türkiye ile AB’nin bir araya gelmesinin bazı somut ihtiyaçlar temelinde uzun vadede gerçekleşeceğini ve bundan iki tarafın da fayda sağlayacağını" belirtti. İngiltere’nin AB’den ayrılma ihtimalinin hatırlatılması üzerine Bağış, "İngiltere Başbakanı David Cameron’ın mesajlarının çok açık olduğunu ve bu mesajların Avrupa’nın kendine çeki düzen vermesine yardımcı olacağını" kaydetti.
  
 ALMANLAR TÜRKİYE'YE GÖÇ EDİYOR
  
 AB’nin genişlemesi sonucu göçle ilgili bazı ülkelerin duyduğu endişeye ilişkin ise Egemen Bağış, şunları kaydetti "Bunların gerçekçi endişeler olduğunu düşünmüyorum. Polonyalı muslukçu konseptini yıllardır dinliyoruz. Ne İngiltere’de ne de Fransa’da çok sayıda Polonyalı muslukçu gördüm. Çok sayıda Türk’ün Avrupa’ya geleceği yönünde büyük korkular var. Ama Alman Hükümeti’nin istatistiklerine göre, Almanya’ya göç eden Türklerden daha fazla Alman Türkiye’ye göç ediyor. Ekonomik kriz sonrasında Romanya, Bulgaristan, Türkiye’de yaşamak, endişe duyan bazı ülkelerde yaşamaktan daha iyi olabilir." 
 İNGİLİZLER TÜRKİYE'DE ÇOK RAHATLAR 
 
 Çok sayıda İngiliz vatandaşının Türkiye’de emlak satın aldığına da dikkati çeken Bağış, "Yılın 300 gününde parlayan Akdeniz güneşimiz var. Emekli maaşlarıyla İngilizler, buraya kıyasla Türkiye’de daha iyi standartlarda daha iyi bir yaşam sürebiliyorlar" dedi. Bakan Bağış, "ABD ve Avrupa’nın Suriye konusunda yeterli şeyleri yapıp yapmadığıyla" ilgili bir soruya karşılık da Suriye’de her gün ortalama 100 kişinin kendi hükümeti tarafından öldürüldüğünü vurguladı. Herkes güvende olmadıkça, hiç kimsenin güvende olmadığını vurgulayan Bağış, "Mevcut katliamın devam etmesine izin verirsek, bu hepimize zarar verecektir. Dolayısıyla, Suriye’deki Esed diktatörüne gerekli baskıyı yapmaları için BM Güvenlik Konseyi’nin iki üyesi olan Rusya ve Çin’i ikna etmeliyiz" ifadesini kulandı. 
 AB'NİN BİZE İHTİYACI DAHA ÇOK
  
 Bağış, Londra'daki temasları çerçevesinde İngiliz Parlamentosu AB Genişlemesi Dostluk Grubu'yla da bir araya geldi. Dünyadaki ekonomik krizlere değinen Bağış, küresel ekonomik krizlerin bir gün sona ereceğini dile getirerek 'dünyada sonsuza kadar süren bir kriz yok. Ekonomik olarak şu günlerde, Türkiye'nin AB'ye ihtiyacından çok AB'nin Türkiye'ye ihtiyacı var. Sonuç olarak hepimiz bir arada olursak daha güçlü olacağız' diye konuştu. 
 AA-DHA