'Esed ateşkes çağrısını sabote ediyor'
Suriye Ulusal Konseyi Türkiye Temsilcisi Halit Hoca, "Gerçekten ateşkes isteniyorsa devlet güçlerinin operasyonlarına son vermesi gerekir" dedi.
 Suriye Ulusal Konseyi (SUK), BM ve Arap Birliği’nin Suriye Özel Temsilcisi El-Ahdar el-İbrahimi'nin taraflar arasındaki ateşkes çağrısının Esed rejimi tarafından sabote edildiğini ileri sürdü.
 AA muhabirinin sorularını cevaplayan SUK Türkiye Temsilcisi Halit Hoca, İbrahimi'nin ateşkes açıklamasının hemen ardından SUK'un ateşkese sıcak baktığını belirttiğini, Suriye içerisindeki silahlı muhalefetin de SUK ile ateşkes konusunda paralel hareket ettiğini belirtti.  
 ''Ateşkes, iki tarafın da ateşi kesmesi demek. Suriye halkını karadan ve havadan bombalayan Esed rejimidir. Onlar bu saldırılarına devam ettikçe muhalefetin saldırılara cevap vermesi de son bulmayacak. Gerçekten ateşkes isteniyorsa orantısız güç kullanarak sivil katliamı yapan devlet güçlerinin operasyonlarına son vermesi gerekir'' ifadelerini kullanan Hoca, muhalefetin başından beri ateşkese olumlu yaklaşmasına rağmen Esed rejiminin saldırılarını durdurmadığına dikkati çekti.
 Halit Hoca, ''İbrahimi, Şam ziyaretinde Esed rejiminden olumsuz cevap almış ki, 'taraflar kendileri ayrı ayrı ateşkes kararı alsınlar' dedi. İbrahimi Esed'i ateşkese ikna edemeyince kendi başarısızlığını örtmek için böyle bir söylem değişikliğine gitti'' şeklinde konuştu.
  