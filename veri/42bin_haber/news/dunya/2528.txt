"O adaları geri alacağız"
Arjantin Dışişleri Bakanı Hector Timerman, Atlas Okyanusu'nun güneyindeki Falkland Adaları'nı 20 yıl içinde yeniden kontrol edeceklerini söyledi. Timerman, İngiltere'nin bu konuda yalnız kaldığını da iddia etti.
İngiltere'nin başkenti Londra'da temaslarda bulunan Arjantin Dışişleri Bakanı Hector Timerman'ın İngiliz basınına yaptığı açıklama iki ülke arasındak "Falkland Adaları" sorununu yeniden alevlendirdi.

İngiltere'nin Falkland Adaları'nı petrol ve doğalgaz kaynakları nedeniyle işgal ettiğini belirten Arjantin Dışişleri Bakanı Timerman, "20 yıl içerisinde adaları yeniden kontrol edeceğiz" dedi.

"Hiçbir ülke Birleşik Krallık'ın Falkland Adaları'ndaki egemenliğini desteklemiyor" diyen Arjantin Dışişleri Bakanı Hector Timerman, soruna askeri bir müdahaleyle çözüm bulunmasından yana olmadığını söyledi.

FALKLAND TEMSİLCİLERİYLE GÖRÜŞMEDİ 
Arjantin Dışişleri Bakanı Timerman, İngiltere Dışişleri Bakanı William Hague ile yapacağı görüşmeye Falkland Adaları hükümeti yetkililerinin de katılması teklifini reddetmişti.

Hector Timerman dün İngiliz Parlamentosu'nun alt kanadı Avam Kamarası'ndaki temaslarında da Falkland Adaları temsilcileriyle görüşmedi.

REFERANDUMDA KRİTİK SORU 
İngiltere ile Arjantin arasında yıllardır tartışmalara neden olan Falkland Adaları'nın siyasi durumuyla ilgili gelecek ay referandum yapılacak. 10-11 Mart tarihlerinde yapılması planlanan referandumla Falkland Adaları sakinlerine, "Adaların, Birleşik Krallık'ın deniz aşırı toprağı olarak kalmasını isteyip istemedikleri" sorulacak.

'OYLAMAYI SÖMÜRGECİ İNSANLAR YAPACAK' 
Önümüzdeki ay yapılacak referandumun "anlamsız" olduğunu savunan Arjantin Dışişleri Bakanı Timerman, halk oylamasına katılacak insanların "sömürgeci bir güçle adaya yerleştirilmiş, sömürgeci insanlar olduğunu" ileri sürdü.

83'TE 74 GÜN SÜREN SAVAŞ 
Arjantin'in, 1833'den bu yana İngiltere'nin kontrolünde olan Falkland Adaları'nı 1982'de işgal etmesi iki ülke arasında savaşa yol açmıştı. 74 gün süren savaş sonrasında ateşkes ilan edilmiş ve İngiltere adalarda kontrolü yeniden ele geçirmişti.

Arjantin, 19. yüzyıldan beri egemenliği tartışma konusu olan adaların statüsüyle ilgili İngiltere'yi müzakereye ikna etmeye çalışıyor. İngiltere ise, adalarda yaşayan halkın çoğunluğunun İngiliz egemenliğinde kalmak istediğini savunuyor.