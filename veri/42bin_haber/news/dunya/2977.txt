"Türkçe yasaklarının yasal dayanağı yok"
Almanya'da teneffüslerde anadil Türkçe konuşma yasağı yaygınlaşıyor.
Eğitim uzmanları, anadil yasağı ile ilgili kararlarının okullardaki "Schulkonferenz" adlı toplantılarda alındığını bildirerek velilere bu toplantıları mutlaka takip etmelerini tavsiye ediyor. Teneffüslerde anadil yasağının yasalara aykırı olduğunu belirten Eğitim Danışma Kurulu Başkanı Mehmet Önel, Veli Dernekleri Federasyonları gibi kurumların neden hiçbir zaman yasal yollardan hak aramadıklarını sordu.
 
Kuzey Ren Vestfalya (KRV) eyaletindeki Ahlen kenti Stätische Gymnasium okulundan sonra, son olarak Bavyera eyaletinin Kleinwallstadt kasabasındaki bir ilköğretim okulu yönetimi teneffüslerde bile öğrencilerin anadillerinde konuşmasını yasakladı. Teneffüslerde anadil yasağının yasal dayanağı olmadığına vurgu yapan eğitim uzmanları, velilerin ve veli derneklerinin buna karşı neler yapabileceklerini anlattı.

Eğitim Danışma Kurulu Başkanı Mehmet Önel, teneffüslerde Türkçe yasağının hiçbir yasal dayanağı olmadığını söyledi. Uygulamanın keyfi olduğuna dikkat çeken Önel, "Bölgesel olarak çıkan bu yasaklamaları başka şehirler de örnek almaya başlamış ve dalga dalga yaygınlaşmaya başlamıştır. Bu uygulama hem uyuma, hem insan haklarına hem de mevcut anayasaya aykırıdır" dedi. Türkçe yasaklarının Türk velilerin pek ilgi göstermediği Schulkonferenz'lerde alındığına dikkat çeken Önel "Schulkonferenz eğitim-öğretim programına almak istediği konuları, okulun iç sorunlarıyla ilgili yapmak istediği etkinlikler, derslerle ilgili bir çok karar alabilir. Okulun iç işlerini ilgilendiren konularda karar alma hakkı vardır. Ama hiçbir zaman anadil konuşmasını engellemek veya yasaklamak gibi kanun dışı, insanlık dışı bir karar almak bu çerçeveye sokulamaz." açıklamasını yaptı.

Başta Veli Dernekleri Federasyonları olmak üzere sivil toplum kuruluşlarını pasif tutumları nedeniyle eleştiren Önel, "Bu kuruluşlar 50 senedir ne zaman Alman Anayasa Mahkemesi'ne bir konuyu götürdü? Ne zaman demokratik hakkını aradı? Niye yapmıyorlar, başkaları yapıyor? Ayrıca velilerin Schulkonferenz'lerde aktif olmaları, veli toplantılarına yoğun olarak katılmaları gerekir ki, oralarda bu tür kararlar çıkmasın." diye konuştu. 

Avukat Murat Kılıç ise teneffüslerde anadil yasağı ve Almanca konuşma mecburiyetinin kanunlara aykırı olduğunu vurguladı. Söz konusu kanunlarda, "Kimse dili nedeniyle dezavantajlı hale düşürülemez." denildiğini hatırlatan hukukçu Murat Kılıç, bu düzenlemelerin başka dil ve kültür çevrelerine mensup Almanya'daki etnik azınlıkları koruduğunu vurguladı. Avukat Dr. Hayrullah Özcan da teneffüslerde anadil konuşmayı yasaklamanın yasal dayanağı olmadığını vurguladı.