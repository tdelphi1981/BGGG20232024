Cezayir'de kanlı rehine krizi!
Cezayir'de El Kaide ile bağlantılı olduğu iddia edilen radikal bir grup, doğalgaz tesisini işgal etti, 41 kişiyi rehin aldı, biri İngiliz, diğeri Cezayir vatandaşı iki kişiyi de öldürdü.(CNN TÜRK) -- Gerekçe, Fransa'nın Mali'de devam eden askeri operasyonu.

Olay, Libya sınırına 60 kilometre uzaklıktaki "In Amenas" bölgesinde bulunan bir doğalgaz tesisinde meydana geldi. 

Radikal grup, 41 kişiyi rehin aldıklarını; rehin alınanlardan 7'sinin Amerikan, 2'sinin Fransız ve 2'sinin de İngiliz vatandaşı olduğunu duyurdu.

Rehineler arasında ayrıca 3 Japonya vatandaşı, bir İrlandalı, 13 de Norveçlinin olduğu iddia ediliyor. 

Cezayir İçişleri Bakanı'na göre; olayda 2 kişi hayatını kaybetti, 6 kişi de yaralandı.

Bakan, öldürülenlerden birinin İngiliz, diğerinin de Cezayir vatandaşı olduğunu, yaralanan 6 kişiden birinin Norveçli, 2'sinin de İngiliz olduğunu söyledi. 

Militanlar; Fransa'nın Mali'deki operasyonuna son vermesi durumunda rehineleri bırakacaklarını söylüyor. 

Ancak Cezayir hükümeti, militanlarla müzakere etmeyeceklerini ifade ediyor.