Resulayn'da yeniden çatışma
Şanlıurfa'nın Ceylanpınar İlçesi'nin karşısında bulunan ve çatışmaların ardından muhaliflerin eline geçen Suriye'nin Haseki kentine bağlı Resulayn ilçesinde silah sesleri susmuyor. Muhalifler ile PYD güçleri arasında şiddetli çatışma olacağı iddia edilen Resulayn'da, aralıklarla duyulan silah sesleri Ceylanpınar'da korkuya yol açıyor. 
Suriye'nin Resulayn ilçesinde 8 Kasım'da muhalifler ile ordu birlikleri arasında çatışma çıktı. Özgür Suriye Ordusu mensubu olan muhalifler şiddetli çatışmaların ardından Resulayn'da kontrolü ele geçirdi, Suriye savaş uçakları ise ilçeyi 3 gün boyunca bombaladı. Bombardımanın son bulmasının ardından hayatın normale dönmesi beklenirken, geçen pazartesi muhalifler ile PYD güçleri arasında silahlı çatışma çıktı. Suriye'deki aşiret liderlerinin araya girmesiyle çatışmalarının engelleneceği bildirilen PYD güçleri ile muhalifler arasında çatışmalar yer yer devam ediyor. 
Muhalifler gruplar halinde ilçeye yerleşti 
Dün öğleden sonra duyulmaya başlayan ve gece de devam eden silah sesleri Ceylanpınar'da tedirginliğe yol açtı. Gece boyu da aralıklarla devam eden silah seslerinin ardından sabah saatlerinde muhaliflerin Gümrük Kapısı yakınlarında, Türkiye sınırına 150 metre mesafede toplu halde bir araya geldikleri ve ardından gruplar halinde ilçeye dağıldıkları görüldü. Silahlı muhaliflerin ilçedeki mahallelerde gruplar halinde görevlendirildikleri bildirildi. 
Şiddetli çatışma çıkacak iddiası 
Pazartesi gününden bu yana aralıklarla silah seslerinin duyulduğu Resulayn'da muhalifler ile PYD güçleri arasında şiddetli çatışmalar çıkacağı ileri sürüldü. Özgür Suriye Ordusu'nun ve PYD'nin farklı bölgelerden Resulayn'a takviye silahlı birlikler gönderdiği ve iki grubun da yeni güçlerinin gelişinin ardından ilçenin kontrolünü eline geçirmek için çatışacağı iddia edildi. Türkiye tarafında endişeye yol açan iddialar üzerine sınırdaki güvenlik önlemleri artırıldı. 
Sesler susmuyor 
Öğle saatlerinden itibaren Türkiye sınırına birkaç yüz metre mesafedeki Resulayn'da silah sesleri yeniden duyulmaya başlandı. Sık aralıklarla duyulan silah seslerinin Resulayn'ın iç kesimlerinden geldiği anlaşılırken, bu gelişme sonrası sınır hattında güvenlik önlemleri artırıldı. Daha önceki çatışmalar sırasında kazılan mevzilerde görev alan askerlerin silahları ile siper aldıkları görülürken, zırhlı araçlarda sınır hattında dolaşmaya başladığı görüldü. 
Silah sesleri Ceylanpınar'da tedirginliğe yol açarken, çatışmalar nedeniyle korkuya kapılan az sayıdaki Suriyeli'nin de sınırı aşarak Türkiye'ye geldiği bildirildi.