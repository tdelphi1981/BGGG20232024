Putin’den ekonomik zirve
Rusya Devlet Başkanı Vladimir Putin, 2012'de Avrupa'da borç krizi ve bankacılık sektöründe sorunların devam ettiğini, piyasalarda dalgalanmanın sürdüğünü ve ABD'nin 'mali uçurum' sorunu beklediğini söyledi.
 Alınan önlemlerin geçici bir sükunet oluşturduğunu ifade eden Putin, Rusya'nın yeni süreçlere hazır olması gerektiğini söyledi.
 Küresel piyasalarda yaşanan dalgalanmaların Rusya'nın mali yapısı ve döviz piyasalarını olumsuz etkilediğini ifade eden Putin, "Rublenin dalgalanması tüm yıl boyunca kontrol altında tutuldu. Böylece reel ekonomi finansal spekülasyonlardan korundu. Burada pozitif ve negatif sonuçlar olabilir." dedi.
 Rusya'nın rezervlerinin açık bir şekilde arttığına değinen Putin, gıda fiyatlarında yaşanan artışlar nedeni ile enflasyon rakamlarının yüzde 6,6'yı bulduğunu belirtti. Rusya'nın 2000-2010 yılları arasında ortalama enflasyon rakamlarının yüzde 12,75 olduğunu hatırlatan Putin, "Ekonomi Bakanlığı'nın verilerine göre gayri safi milli hasıla yüzde 3,5 büyüdü. İşsizlik oranları ise yüzde 5,4'le hem Rusya hem de uluslar arası standartlarının altında." değerlendirmesinde bulundu.
 Mali durumun istikrarlı olduğunu ve 2012'de bütçe açığı olmadığını belirten Rusya lideri, "Kasım ayı verileri bir miktar alarm veriyor. Ekonomi Bakanlığı büyüme rakamlarının düşüşe geçtiğini tahmin ediyor. Son çeyrekte yüzde 1,2'ye düşen büyüme, ilk çeyrekte yüzde 4,9, ikinci çeyrekte yüzde 4 ve üçüncü çeyrekte de yüzde 2,9 olarak gerçekleşti." bilgisini verdi.
 CİHAN
  