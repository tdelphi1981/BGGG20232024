Papa 3 ay önce ameliyat olmuş
 
 Papa’nın emekliliğini geçireceği manastırda beklendiği üzere rahibelerle beraber değil tek başına kalacağı belirtilirken, iki aydır burayı hazırlattığı da belirlendi.
 
 Vatikan Devleti Sözcüsü Peder Federico Lombardi, Papa’nın sarsıcı kararı ardından ortaya atılan iddialara yanıt vermek ve merak edilenleri cevaplamak amacıyla bir basın toplantısı düzenledi. Lombardi, Papa’nın ciddi bir hastalık nedeniyle görevini sürdüremeyeceği tezine karşılık, "Papa zaten kendi ağzıyla, yaşının ilerlemesinden dolayı bıraktığını belirtti. Bunun üzerine eklenecek bir şey yok. Daha önce de söylediğim gibi spesifik bir hastalığı yok" dedi.
 
 >>> PAPA İSTİFA EDİYOR
 
  Il Sole 24 Ore gazetesinin ortaya çıkardığı, "Papa 3 ay kadar önce Pio XI Kliniği’nde başarılı bir ameliyat geçirdi. Kalp pili değiştirilen Papa, derhal rutin hayatına döndü" haberini yalanlamayacağını söyleyen Lombardi, "Tam tarihini veremesem de gayet rutin bir pil değiştirme operasyonu olduğunu söyleyebilirim. Pil, 2005 yılında Papa seçilmesinden önce takıldığı için değiştirilmesi şarttı" diye açıklama yaptı.
 
 MANASTIRDA TEK BAŞINA
 
 Lombardi, Papa’nın emeklilik günlerini Vatikan’daki Mater Ecclesia Manastırı’nda geçireceğini yinelerken, burada şu an yaşayan rahibelerle beraber kalacağının doğru olmadığını da dile getirdi. Lombardi, "Manastır şu an tadilatta. Orası küçücük bir yapı. Yanında bir yardımcısı olacağı muhakkak ama rahibelerle beraber kalmayacak" dedi.
 
 Papa’nın, söz konusu manastırı 2 ay kadar önce tadilata aldırdığı da ortaya çıktı. Lombardi buna, "Evet rahibeler orayı bir süredir hazırlıyordu. Tadilatın nedenini biz de bilmiyorduk" diye açıklık getirmeye çalıştı.
 
 PAPALIK SEÇİMİNDE OY VERECEK Mİ?
 
 Peder Lombardi, Papa’nın halihazırda kullandığı, makamını temsil eden yüzüğün ise, resmen görevinden çekilmesinin ardından parçalanarak, atılacağının da altını çizdi.
 
 Çok merak edilen başka bir soruyu da yanıtsız bırakmayan Lombardi, Papa’nın şu an kardinallik sıfatının olmadığını, devlet başkanı olarak sadece Kardinaller Meclisi’ne liderlik ettiğini hatırlatarak, "Dolayısıyla halefinin seçiminde Kardinaller Meclisi’nde yer almayacağı aşikar" dedi.
 
 EMEKLİLİĞİNDE PAPA’YA NASIL HİTAP EDİLECEK?
 
 Lombardi, Papa’nın 16. Benediktus adını kullanmaya devam edip etmeyeceğini ise bilmediğini belirterek, "Ona kardinal olarak bakmamız artık mümkün görünmüyor. Belki emekli Roma piskoposu diyebiliriz" dedi.
 
 Peder Lombardi, 28 Şubat saat 20.00’a kadar Papa’nın rutin programına devam edeceğini, 27 Şubat’ta ise geleneksel Çarşamba Kabul Günü’nü gerçekleştirerek, son kez Papa olarak halkın karşısına çıkacağını dile getirdi. Genellikle Vatikan’daki büyük bir salonda gerçekleştirilen kabul günü, bu sefer farklı bir anlam taşıdığından ve binlerce insanın katılması beklendiğinden Aziz Peter Meydanı’nda düzenlenecek.
 
 Esma ÇAKIR/VATİKAN, (DHA)