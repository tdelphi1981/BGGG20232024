Pistorius'un öldürdüğü kızın annesi konuştu!
Ampute atlet Oscar Pistorius'un, cinayetle suçlandığı model sevgilisi Reeva'nın, annesi June Steenkamp, 'Neden küçük kızım? Bunu niye yaptı?' diye sordu.
Londra Olimpiyatları'nda katıldığı erkekler 400 ve 4x400 metre bayrak yarışları ile olimpiyatlara katılan ilk ampute atlet olarak tarihe geçen Güney Afrikalı Oscar Pistorius'un, başından vurarak öldürmekle suçlandığı model sevgilisi Reeva Steenkamp'ın annesi June Steenkamp, Güney Afrika Cumhuriyeti'ndeki Times Gazetesi'ne konuştu.

Steenkamp, ailenin, kızları Reeva'nın Sevgililer Günü'nde öldürülmesinin arkasındaki cevapları öğrenmek istediğini belirterek, 'Onu (Pistorius) hiç kimsenin sevemeyeceği kadar seviyordu. Neden küçük kızım? Bunu niye yaptı?' dedi.

Kızlarının dehşet verici ölümünü kabullenmek dışında ellerinden bir şey gelmediğini ifade eden Steenkamp, 'Göz açıp kapamak ya da nefes alıp vermek gibi bir sürede, yaşayan en güzel insan artık aramızda değildi' diye konuştu.

Savcıların, tasarlanmış cinayet ile suçladığı ve tutuklu olarak yargılanan Pistorius, yarın bir kere daha hakim karşısına çıkacak.

Reeva Steenkamp'ın cenazesinin ise Port Elizabeth'e getirileceği ve yarın halka ve basına kapalı özel cenaze töreniyle yakılacağı açıklanmıştı.