Suriye'de bir haftalık bilanço: 1050 ölü
Suriye'de ordu birliklerinin yönetim karşıtlarının yoğun olduğu kentlere yönelik düzenlediği saldırılarda bir hafta içerisinde 1050 kişinin öldüğü bildirildi.
Muhalif yapılanmalardan sorumlu Suriye Genel Devrim Konseyi (SRGC), Devlet Başkanı Beşşar Esed'e bağlı ordu birliklerinin muhaliflerin yoğun olarak yaşadığı bölgelere havadan ve karadan gerçekleştirdiği saldırılarda, Şam'ın banliyölerinde 310, Halep'te 282, Humus'ta 152, Dera'da 95, Hama'da 70, Deyr Ez Zor'da 53, İdlib'te 50, Rakka'da 21, Haseke'de 13 ve Tartus kentinde 4 olmak üzere bir haftada toplam bin 50 kişinin hayatını kaybettiğini duyurdu.

SRGC ayrıca, ölenlerden 122'sinin çocuk, 68'inin kadın olduğunu aktardı.