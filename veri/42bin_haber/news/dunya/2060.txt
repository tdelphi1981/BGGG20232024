İngiltere Mali ordusunu eğitecek
 
 Fransa’nın Mali’ye askeri müdahalesi sürerken, İngiltere’nin Mali ordusunu eğitmek için bu ülkeye asker göndermesi bekleniyor. İngiltere Başbakanlığı, David Cameron’ın Fransa Cumhurbaşkanı François Hollande ile önceki gün İngiltere’nin Fransa’ya Mali’de daha fazla yardım etme konusunu görüştüğünü bildirdi. İngiltere’nin, Fransa’nın talepleri doğrultusunda daha fazla yardıma hazır olduğu kaydedildi.
  
 KARGO UÇAĞI GÖNDERMİŞTİ
  
 Lojistik destek ve eğitim dışında, savaşmak için asker sağlamayacağını vurgulayan İngiltere, operasyon için daha önce C17 tipi 2 askeri kargo uçağı göndermişti. İngiltere’nin Ulusal Güvenlik Danışmanı Sir Kim Darroch da ülkesinin Fransa’ya daha fazla destek konusunu görüşmek için Paris’te temaslarda bulundu. İngiltere’nin AB misyonu ve Batı Afrika Devletleri Ekonomik Topluluğu (Ecowas) çerçevesinde orduyu eğitmek için Mali’ye asker göndereceği kaydediliyor.
  