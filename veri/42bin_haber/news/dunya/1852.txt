Tecavüze karşı bıçaklı önlem
Hindistan'da aşırı sağcı siyasi bir parti, kadınlara, kendilerini korumaları için bıçak dağıttı.
Şiddet yanlısı önerileriyle ünlü Shiv Sena partisi, dün akşam Bombay sokaklarında, kurucuları Bal Thackeray'in doğum günü dolayısıyla kadınlara bıçak dağıttı.

Parti görevlisi Ajay Chowdhary, yönetimin kadınların güvenliğini sağlamada başarısız olduğunu belirterek, kadınların kendilerini koruyabilmeleri için bıçak dağıttıklarını söyledi. Yetkili, "İsterseniz meyve sebze kesin, isterseniz size uzanan yabancı bir eli. Tercih sizin" diye konuştu.

Partinin Bombay'da toplam 21 bin bıçak dağıtmayı hedeflediği kaydedildi.

Bir televizyon kanalına konuşan başka bir partili ise kurucuları Thackeray'in kadınlara, çantalarında ruj yerine Rampuri (bölgeye ait bir bıçak türü) taşımalarını öğütlediğini dile getirerek, onun doğum gününde böyle bir etkinlik düzenlediklerini ifade etti.

Yeni Delhi'de 16 Aralık'ta 23 yaşında genç bir kadın, otobüste toplu tecavüze uğramış ve tedavi için götürüldüğü Singapur'da hayatını kaybetmişti.

Genç kadının ölümü ülkede kadına şiddet konusunda geniş çaplı protestolara neden olmuş, halk hükümeti kadınları koruyamamakla suçlamıştı.