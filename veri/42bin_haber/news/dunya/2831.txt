Robot fare korkusu
 
 Japon araştırmacılar, laboratuvar farelerinin çektiği ızdırabı daha da artıracak bir robot fare geliştirdi. Bilimsel gelişmelere aracı olmak için çektikleri zulüm giderek artan laboratuvar fareleri, Tokyo’da bulunan Waseda Üniversitesi’nde psikolojik testlerden geçiriliyor. 
 Farelerin stres ve depresyon hallerini inceleyerek, bu durumlarla baş edecek ilaçlar üretmek isteyen Japonlar, bu amaçla farelerin ödünü koparan WR-3 adını verdikleri bir robot kullanıyor. Robot, fareleri korkutuyor, stres ve depresyona neden oluyor. Psikolojileri bozulan farelerin beyin modellerini çıkaran araştırmacılar, bu durumlarla baş edecek ilaçların formülünü geliştirmeye uğraşıyor. 
 YENİ İŞKENCECİ: WR-3 
  
 NewScientist sitesinin haberine göre, farelerin yer aldığı geleneksel deneylerde, hayvanlara depresyona neden olacak çok güçlü kokular koklatılıyor, uzun süreler yüzmeye zorlanıyorlar. 
 Diğer yöntemler ise genetik modifikasyon ve çevresel stres içeriyor. Ancak bu yöntemleri yeterli bulmayan Japon araştırmacı Hiroyuki Ishii ve ekibi, WR-3 robot faresini kullanıyor. WR-3, 12’şerli iki grup fare üzerinde denendi. 
 Robot, ilk gruptaki farelere sürekli saldırırken, ikinci gruptaki farelere her hareket ettiklerinde saldıracak şekilde programlandı. Deneyler sonucunda, gençliğinde sürekli rahatsız edilen ve WR-3 tarafından da aralıklı olarak tacize uğrayan ikinci gruptaki yaşlı farelerin, çok daha derin depresyona girdiği belirlendi. Ardından, WR-3’ün neden olduğu etkiyle, geleneksel yöntemlerin ortaya çıkardığı etkiler arasında karşılaştırma yapıldı. 
 Robot fare ile laboratuvar farelerine korku salan yöntem, ilk olarak ABD’nin Stanford Üniversitesi’nde araştırmacı olan Junhee Seok tarafından geliştirildi. Seok, farelerin kullanılmasıyla, milyarlarca dolar bütçe gerektiren travma ve depresyon tedavileri için yeni yöntemler geliştirildiğini belirtti. 
 ntvmsnbc