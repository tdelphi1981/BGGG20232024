AB'den Mursi'ye kritik çağrı
Avrupa Birliği, yeni anayasal düzenlemeler çerçevesinde yargı kurumunun yetkilerine bazı sınırlamalar getiren Mısır Cumhurbaşkanı Muhammed Mursi'den, demokratik taahhütlerine bağlı kalmasını istedi.
AB Dış İlişkiler ve Güvenlik Politikası Yüksek Temsilcisi Catherine Ashton'ın sözcülüğünden yapılan açıklamada, "Demokratik sürecin Mısır liderliğince verilen taahhütlere uygun şekilde tamamlanması azami önemdedir" denildi.

Açıklamada, bu taahhütler arasında erkler ayrılığı, yargının bağımsızlığı, temel özgürlüklerin korunması ve en kısa sürede demokratik parlamento seçimlerinin yapılması sıralandı.

Bu arada Avrupa Parlamentosu Liberal Grup Başkanı Guy Verhofstadt, Mısır'da yaşananlarla ilgili sert bir açıklama yaparak, "Yeni bir tür diktatörlükle demokrasi yolu güvenceye alınamaz. Mursi kendisine Mübarek'in bile sahip olmadığı kadar yetki verdi" ifadesini kullandı.