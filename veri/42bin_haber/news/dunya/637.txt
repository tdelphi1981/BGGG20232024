Sarkozy'nin partisi bölünmenin eşiğine geldi
Fransa'da muhalefet partisi Halk Hareket Birliği (UMP)'de geçtiğimiz hafta gerçekleştirilen ve Nicolas Sarkozy'nin halefini belirleyecek genel başkanlık seçimlerindeki kriz tırmanıyor. Eski Başbakan François Fillion ve Genel Sekreter Jeaan François Cope arasındaki başkanlık yarışının galibi seçim üzerinden geçen süreye rağmen hala netleşmedi.
 İki liderin arasında arabulucu rol oynayan partinin ilk genel başkanı Alain Juppe'nin girişimleri de sonuçsuz kaldı. Juppe'nin her iki liderle mecliste bir araya geldiği toplantıdan sonuç çıkmadı. Alain Juppe yaptığı açıklamada, oynadığı arabulucu rolünün başarısız olduğunu söyledi. Juppe, arabuluculuk için yeterli şartların oluşmadığını da belirterek önerilerinin kabul görmediğini söyledi.
 Juppe'nin girişiminin başarısız olmasının sorumluluğunun Cope'de olduğunu iddia eden Fillion ise partideki seçimleri mahkemeye taşıyacağının altını çizdi.
 Cope ise Fillion ve Juppe'yi eleştirerek kendisinin ön koşulsuz toplantıda yer aldığını aktardı. Fillion'un mahkeme restinin ise yanlış olacağını belirten Cope, "Bizim çalışma usulümüz bu şekilde değildir. Yenildiğimiz zaman hemen kuralları değiştirmeye çalışmak doğru olmaz.''diye konuştu.
 Genel başkanlık kriziyle uğraşan ana muhalefet partisi Halk Hareket Birliği (UMP)'nin geleceği ise tartışma konusu oldu. François Fillion'a yakınlığı ile bilinen UMP milletvekili Lionel Tardy, mecliste yeni bir grup kurma çağrısında bulundu. Bunun için 15 milletvekilinin yeterli olacağını söyleyen Tardy, "Bana inanın, birkaç arkadaşla konuştuktan sona herkes orada olacak.''dedi. Sarkozy döneminin bakanlarından Benoist Apparu de olayın vahim bir duruma büründüğünü belirterek "sağ öldü" diye konuştu.
 Bu arada parti içinde Sarkozy'nin geri dönmesini isteyenler de giderek çoğalıyor. UMP Ardennes il yönetiminden yapılan çağrıda, Sarkozy'nin geri dönerek partinin düştüğü bu zor duruma müdahale etmesi istendi.
 CİHAN
  