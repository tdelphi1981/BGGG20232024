Japon liderden Çin'e radar tepkisi
Japonya Başbakanı Şinzo Abe, Çin'e ait bir savaş gemisinin Japon gemisine silah radarıyla kilitlenmesini "tehlikeli ve provokatif" olarak niteledi.
 Çin'e ait bir fırkateyninin 30 Ocak'ta Japonya Sahil Güvenlik Birimi'ne ait bir gemiye silah radarıyla kilitlendiği ortaya çıktı. Japonya Savunma Bakanı İtsunori Onodera dün yaptığı açıklamada, "Çin'e ait bir gemi, Japon gemisine silah hedefleme radarıyla kitlendi. Savunma Bakanlığı bugün bunu teyit etti." demişti. Bu gelişmeyi bugün mecliste değerlendiren Başbakan Abe, "Bu tehlikeli adım, istenmeyen durumlar ortaya çıkarabilirdi. Çok üzücü. Gereksiz gerginlik yaşanmaması için ihtiyata davet ediyoruz." dedi.
 Abe, bu adımı "Çin'in tek taraflı provokasyonu" olarak da niteledi. Benzer bir kilitlenmenin askeri helikoptere yönelik olarak 19 Ocak'ta gerçekleştirildiği de ortaya çıkmıştı. Yetkililer, iki olayda da kilitlenmenin "dakikalarca sürdüğünü" vurguladı. Kabine Bakanı Yardımcısı Katsunobu Kato, Tokyo'nun yaşanan gelişme nedeniyle Çin'i protesto ettiğini ve açıklama talep ettiğini belirtti. Kato, Pekin'den herhangi bir cevabın henüz gelmediğini de kaydetti. Ayrıca Japonya, Çin'e ait gemilerin Tokyo'nun kontrolündeki adaların yakınına yaklaşması üzerine Çin elçiliğinden bir yetkiliyi, Dışişleri Bakanlığı'na çağırarak Pekin'i protesto etmişti.
 AMERİKA ENDİŞELİ
 ABD Dışişleri Bakanlığı sözcüsü Victoria Nuland, Washington'un yaşanan gelişmeler nedeniyle "endişeli" olduğunu belirtti. Nuland, "Bu tür adımlar gerginliği artırır. Ayrıca bölgedeki barışı, istikrarı ve iktisadi kalkınmayı da zedeleyebilir." ifadelerini kullandı. Doğu Çin Denizi'ndeki ada krizi, Japonya'nın kontrolündeki Senkaku Adaları'nı ekim ayı başında kamulaştırmasıyla alevlendi. Çin'in bu adıma tepkisi ise sert oldu. Çin genelinde Tokyo karşıtı gösteriler yapılırken, Japon firmalarına ait bazı dükkanlar ateşe verilmişti. Adaların yakınına gemi de gönderen Çin, adalar üzerindeki hak iddialarını yüksek sesle dile getirmişti. Gemilerin ardından uçaklar da Japonya'nın egemenliğini ihlal etmeye başlamıştı. Tokyo, bu uçaklara yönelik uyarı ateşi açabileceğini belirtmişti. 
  