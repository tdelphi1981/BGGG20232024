'Azerbaycan ve Türkiye ortak ordu kursun'
Azerbaycan Milli Diriliş Hareketi Partisi Genel Başkanı, Milletvekili Ferec Guliyev, "Azerbaycan askerleri Türk ordusu ile beraber terör örgütüne karşı mücadele etsin" önerisinde bulundu.
Türkiye ile Azerbaycan arasındaki ilişkileri, politik ve askeri alandaki gelişmeleri AA muhabirine değerlendiren Milletvekili Guliyev, Türkiye-Azerbaycan ve hatta bütün Türk Dünyası arasındaki ilişkilerin ekonomik ve kültürel alandan politik ve askeri alana geçmesi gerektiğini söyledi.

Azerbaycan ve Türk askerlerinin NATO bünyesinde, dünyanın birçok bölgesinde görev yaptığını belirten Guliyev, "Neden biz ortak bir askeri birlik oluşturarak PKK'ya karşı mücadele etmiyoruz? Türk ordusunun bu mücadelede tabi ki yeterli gücü var, fakat bizim katılımımız ortaklığımızı pekiştirecektir. Yine bir gün olası Karabağ savaşına Türk askerleri de katılabilir. Bu birlikteliği daha sonra geliştirerek blok haline getirebiliriz" diye konuştu.

Azerbaycan'ın hem siyasi ve ekonomik hem de askeri alanda Türkiye ve diğer Türk Cumhuriyetleri ile birlikte ortak bir Avrasya bloku oluşturabileceğini kaydeden Guliyev, ülkeler arasında kültürel alanda bazı adımlar atıldığını şimdi de askeri alanda atılması gerektiğini belirtti.

Guliyev, 2007 yılından itibaren Türkiye ve Azerbaycan arasında askeri işbirliğinin gelişmeye başladığını ifade ederek, "Fakat artık bu işbirliğini legal şekilde, kimseden çekinmeden, bütün alanları da kapsayacak şekilde sıkı askeri birlikteliğe dönüştürmeliyiz" dedi.