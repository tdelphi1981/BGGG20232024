Irkçılar imza kampanyası başlattı
Almanya'nın Münih şehrinde "Özgürlük" adlı aşırı sağcı bir grubun, yeni inşa edilecek camilere karşı referandum yapılması için çalıştığı ortaya çıktı.
 Münih Yabancılar Meclisi Başkanı Nükhet Kıvran, aşırı sağcı bu grubun Münih'te yeni yapılacak cami inşaatlarını halk kararına bağlamayı amaçladığını söyledi. Bunun için 34 bin imzaya ihtiyacı olan İslam karşıtı grubun, şimdiye kadar 15 bin imza topladıklarını anlatan Kıvran, imza kampanyasının başarıyla bitirilmesinin çok vahim sonuçları olacağının altını çizdi. Kıvran, "Sırf halk istemiyor diye cami yapımları yasaklanabilir. Ve halk oylamasıyla alınan bir karar mahkemelere götürülüp şikayet edilemiyor. Tüm vatandaşlarımız bu konuya karşı duyarlı olsunlar. Zira ırkçı gruplar muhtemelen Münih’i karış karış gezip imza topluyorlardır. Vatandaşlarımız, yakın çevreleri ile görüşüp aşırı sağcılara imza verilmemesi için çalışsın." dedi. Nükhet Kıvran, bu işin arkasındaki Nazi ruhunun herkes tarafından görülmesi için çalışmasını istedi. Bu konu hakkında internet üzerinden ayrıntılı bilgi alınabileceğini söyleyen Başkan, ırkçılara karşı demokratların da stant açtıklarını belirtti ve onlara destek verilmesi çağrısı yaptı.
 IRKÇI SALDIRILARI ŞİKAYET EDİN 
 Yabancılar Meclisi Başkanı Kıvran’ın dikkat çektiği bir diğer konu ise ırkçı saldırılara maruz kalan vatandaşların bunu yetkili makamlara şikayeti oldu. Kısa süre önce Münih Polis Teşkilatı yetkilileri ile yaptıkları görüşmede ırkçı saldırılar konusundaki rakamları istediklerini ve 10’dan daha düşük bir rakam aldıklarını hatırlattı. "Bu saldırıların daha fazla olduğunu biliyoruz. Irkçı saldırı, sadece bedensel bir saldırı olarak algılanmamalıdır. Sırf anadilini konuştuğu için uğranılan sözlü saldırı ya da vücut dili ile yapılmış aşağılamaların hepsi ırkçı saldırıya giriyor. Ya da sırf dış görünüşü ve kılık kıyafetinden dolayı spor komplekslerine alınmamak." diyen Kıvran, Münih Belediye Başkanı Christian Ude ve ekibinin ırkçılık konusunda çok hassas olduğunu belirtip, Münih’te Ayrımcılıkla Mücadele Dairesi olduğunu hatırlattı. Bu kurumlara yapılacak şikâyetlerin istatistiklerde yer alacağını ve bu şekilde yetkili mercilerin önlemler alacağını anlatan.Kıvran, şikâyetlerin yazılı yapılmasını ve bu daireye gitmekten korkanların direkt yabancılar meclisine durumu yazılı bildirmelerini talep etti.
 SEÇİMLERE KATILIN
 Münih Yabancılar Meclisinin aldığı kararları ve önergeleri takip etmelerini isteyen Kıvran, Bavyera ve Almanya’da artık seçim dönemine girildiğine dikkat çekti. Vatandaşlara mutlaka sandığa gitmeleri çağrısı yapan Kıvran, çevrelerindeki seçmenleri de organize etmelerini ve bu şekilde siyasilerle daha rahat görüşüp isteklerini iletebileceklerini kaydetti. Uzun süre Almanya’da yaşayan yabancılara en azından yerel seçim hakkı verilmesini isteyen Kıvran, Alman siyasilerin bu şekilde göçmenleri motive etmelerini istedi. 
  