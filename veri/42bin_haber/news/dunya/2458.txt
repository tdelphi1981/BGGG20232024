Seçimler ertelenmiyor
 
 Ermenistan’da silahlı saldırıya uğrayarak yaralanan cumhurbaşkanı adayı Paruyr Hayrikyan’ın avukatı Levon Bagdasaryan, müvekkilinin seçimlerin ertelenmesi için Anayasa Mahkemesi’ne başvuruda bulunmayacağını açıkladı. Cumhurbaşkanlığı seçimleri adaylarından Milli İrade Birliği Başkanı Paruyr Hayrikyan’ın Erivan’da 31 Ocak’ta silahlı saldırıya uğramasının ardından yaralanarak hastaneye kaldırılması, seçimlerin ertelenme ihtimalini gündeme getirmişti.  
 ERTELENMESİ İÇİN BAŞVURMAYACAK
  
 Hastanede ameliyata alınan ve sağlık durumu her geçen gün iyiye giden Hayrikyan’ın avukatı Bagdasaryan, yaptığı açıklamada, müvekkilinin seçimlerin ertelenmesi için başvuruda bulunma hakkına sahip olduğunu fakat bu hakkını kullanmayacağını belirtti. Ermenistan Anayasası’nın 52. maddesinde, Cumhurbaşkanlığı seçim sürecinde adaylardan herhangi birinin aşılamaz bir engelle karşılaşması durumunda, seçimlerin iki hafta erteleneceği belirtiliyor. Adaylardan birinin hayatını kaybetmesi durumunda ise yeni seçim kararı alınırken, seçimler bu kararın alındığı tarihten 40 gün sonra düzenleniyor.
  