Obama'nın saçlarını kızları beyazlattı
ABD first lady'si Michelle Obama, Beyaz Saray'a geldiği günden bu yana saçlarının ülke sorunları değil, ergenlik çağına gelen kızları nedeniyle beyazladığını söyledi.
Kan kanseri olduğu için geçen aylarda ilik nakli olan Robin Roberts'ın sunduğu, ABD'de yayınlanan en popüler sabah programlarından 'Günaydın Amerika'ya katılan Michelle Obama, "Silah yasası, vatandaşlık yasası ve bütçe kesintileri Başkan'ın saçlarını beyazlattı galiba" deyince, "Onun saçlarını işi değil, kızları beyazlattı" dedi. Obama, "Barack, Malia'nın bir partiye gitmek için giyindiği kıyafetleri görünce birden suratı asılıveriyor. Malia, sanki babasını tanımıyormuş gibi yanından geçince, babası 'Kim bu kız?' diye kara kara düşünüyor. Kızlarının yarattığı stres Barack'ın saçlarına vurdu" diye konuştu.

Beyaz Saray'a geldiklerinde 7 yaşında olan Sasha 11 yaşına girerken, o tarihte 10 yaşında olan Malia da artık 14 yaşında genç bir kız oldu. Barack Obama da Sevgililer Günü'nde, Malia'nın sevgilisi olup olmadığını soran gazetecilere "O kadar ajanın arasından geçip de onunla çıkmayı başaran yürekli bir genç varsa onu görmek isterim" diye espri yapmıştı.