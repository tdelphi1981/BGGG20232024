Oda servisine haşlanmış karınca siparişi
Otel misafirleri müşteri kaprisine alışık resepsiyon görevlilerini her seferinde şaşırtmayı başarıyor.
Bir Alman turizm portalının dünya genelinde 500'e yakın otel arasında yaptığı araştırma neticesinde hazırladığı "tuhaf müşteri siparişleri" listesi, müşterilerin talepleri arasında haşlanmış karıncadan pirinçsiz pilava kadar uzanıyor.
 
Alman turizm ve seyahat portalı "Lastminute.de" dünya genelinde otel müşterilerinin odalarına sipariş ettiği birbirinden garip yemek taleplerini "Tuhaf Siparişlerde İlk On" adıyla bir araya getirdi. Portalın hazırladığı listede ilk ona giren garip siparişler arasında ilk sırada "patates püresiyle karışık dondurma" yer aldı. Listede ikinci sırada yer alan talep ise tavuk salatasının "tavuk yerine balıkla" gönderilmesini isteyen müşterinin siparişi oldu. Üçüncü sırada ise artık bu kadarına da pes dedirtecek türden bir talep olan tereyağlı karpuzun yer aldığı görüldü. Dördüncü sırada da pizza malzemesi olarak mantar ve kaşar peyniri yerine "kızartılmış patates ve ananas" kullanılmasını isteyen müşterinin talebi yer aldı. Dondurmasının "çikolata ve mayonez" ile süslenmesini isteyen müşterinin siparişi beşinci olurken, ısmarladığı sandviçinin üzerine çikolata sosu dökülmesini isteyen müşterinin talebi altıncı oldu. 

Müşterilerin garip siparişleri elbette yukarıda sıralanan maddelerle sona ermiyor. Böylece resepsiyonu arayıp odasına "haşlanmış karınca" gönderilmesini isteyen müşterinin siparişi ise kendisine yedinci sırada yer bulmuş oluyor. Normal şartlarda zengin malzeme ve bol çeşit kullanılarak hazırlanan kulüp sandviçi "hiçbir şeysiz" isteyen bir müşterinin "sadece sandviç ekmeği ve salatayla hazırlanmış" kulüp sandviç siparişi ise sekizinci oldu.

Bu arada kırmızı veya beyaz et ya da deniz ürünleriyle hazırlanan, ancak içinde mutlaka pirinç bulunan İspanyol spesiyalitesi 'Paella'yı "pirinçsiz" isteyen müşterinin siparişi de tuhaf talepler listesine dokuzuncu sıradan girmeyi başardı. Onuncu sırada ise Bolonez sosuyla hazırlanan İtalyan makarna spesiyalitesi 'Spagetti Bolognese'i geleneksel tarifinin aksine "sossuz" isteyen müşterinin talebi yer aldı.