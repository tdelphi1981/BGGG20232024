İsveç'ten tarihi 'ezan' kararı
İsveç'te belediye meclisi tarihi bir karara imza atarak, ülkede ilk kez minareden ezan okunmasına onay verdi.
Başkent Stockholm'deki Türkiye Diyanet İşleri Başkanlığı'nın katkılarıyla yaptırılan Fittja Ulu Cami minarelerinden Cuma günleri ezan okunabilecek.

Botkyrka İslam Kültür Derneği Başkanı İsmail Okur, 24 Ocak 2012 tarihinde, Fittja Ulu Cami'nin bağlı olduğu belediyeye başvurarak, cami minaresinden cuma günleri ezan okunması konusunda izin istediklerini belirterek, bu konudaki başvuruyu değerlendiren belediye üyelerinin yaptıkları toplantıda başvuruyu kabul edip, değerlendirmeye aldıklarını söyledi.

Botkyrka Belediye Meclis üyelerinin yaptığı toplantıda ezan başvurusu gündeme alınırken, uzun süren tartışmaların ardından ülkede ilk kez minareden hoparlörle ezan okunması talebi kabul gördü.

-Yabancı karşıtı parti karşı çıktı-

Belediye meclisinde bulunan yabancı karşıtı parti İsveç Demokrat Partili (SD) 3 belediye meclisi üyesi izne karşı olduklarını açıkladı. Meclisteki oylamadan önce konuşan SD'li üyelerden Östen Granberg ile Robert Stenkvist, minareden ezan okunması ile birlikte İsveç'te İslam dininin propagandasının yapılacağını öne sürdü.

Belediye meclisinde üyeleri bulunan diğer partiler Sosyal Demokrat Parti, Yeşiller Partisi, Moderat Parti, Halk Partisi, Hristiyan Demokrat Parti ve Sol Parti üyeleri, ezan izni verilmesi görüşünü desteklerken, insanların dini görevlerini yerine getirmelerinin insan hakları anlayışının da en temel görevlerinden biri olduğuna vurgu yaptı.

-İlk ezan Mart ayı sonunda

Botkyrka İslam ve Kültür Derneği Başkanı İsmail Okur, kararın ardından belediye meclis üyelerine teşekkür etti.

Minareden ezan okunabilmesi için bölge sınırları içinde kalan emniyet müdürlüğünden de izin alınması gerektiğini bildiren Okur, 'Bunun için bir ay önce başvurumuzu yaptık. Onlar konuyu teknik yönden gelip inceleyecekler. Yani gelip çevrede ses düzenine bakacaklar ve ses ölçümü yapacaklar. Kurallar gereği ezan sesinin ulaşma mesafesi 1 ile 2 km arasında olması gerekiyor. Bu işlemlerin tamamlanması da mart ayı sonunu bulur. Yani camimizdeki din görevlimiz Mart ayı sonu gibi ilk ezanımızı okur' dedi.

Bölgede oturanların büyük çoğunluğunun Müslüman olduğunun altını çizen Okur. "Herkes çok mutlu, ben de 40 yıldır bu bölgeye yakın olan Alby'de oturuyorum. Karar bizleri çok mutlu etti' diye konuştu.

İsveç'teki yardımseverle birlikte Diyanet İşleri Başkanlığı'nın katkılarıyla yaptırılan İsveç'in tek minareli camisi Fittja Ulu Cami'ye bölgedeki Müslümanların yanısıra, İsveçliler ve yabancıların da ilgi gösterdiği belirtildi.