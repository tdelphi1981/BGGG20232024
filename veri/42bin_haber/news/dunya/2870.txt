Yasa dışı göçlere milis önlemi
Moskova'da yasa dışı göçmenlerle mücadeleyi sıkılaştırmak için güvenlik güçlerine yardımcı olacak bir halk birliği (drujiniki- milisler) kurulması kararlaştırıldı.
RBC ajansının bildirdiğine göre, Moskova Belediyesi Güvenlik Dairesi Başkanı Aleksey Mayorov, başkentte bundan böyle kaçak göçmenlerle mücadelede sivil vatandaşlardan oluşturulacak bir birliğin Federal Göçmen Servisi yetkilileriyle beraber hareket edeceğini açıkladı.
 
Özel birliğin işletmelerde göçmenlerin yasal çalışıp çalışmadıklarını denetleyebilecekleri gibi, evini yabancı ülke vatandaşına kiraya veren kişileri kontrol edebilme ve kentte devriye gezebilme yetkisine de sahip olacaklarını söyleyen yetkili, Daha önce başkentte bu konuda halk birliklerinin yardımına başvuruluyordu. Ancak şimdi bu şekildeki denetimler sürekli hale getiriliyor dedi.
 
Yeni birliklerin başta inşaatlar, pazarlar ve tren istasyonları olmak üzere başkentin farklı noktalarında görevlendirilecekleri açıklandı. 
 
Henüz yaklaşık 300 kişiden oluşan ekiptekilerin toplu taşıma araçlarından indirimli yararlanacakları ve özel üniformalar giyecekleri belirtildi. 
 
Moskova'da "Slavların en savaşçı kolu olarak" tarihi yeri olan Don Kazakları (Cossak) da kolluk güçlerine destek amaçlı kullanılıyor.