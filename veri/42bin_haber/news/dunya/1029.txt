ABD izinsiz dinleme süresini uzattı
ABD Kongresi, ABD hükümetine, yabancı casus veya terörist olduklarından şüphelenilen kişilerin deniz aşırı telefon görüşmeleri ve e-postalarını izne gerek duymadan izleme yetkisi tanıyan yasanın süresini uzattı. ABD'nin bir önceki başkanı George W. Bush döneminde kapsamı genişletilen, Dış İstihbarat Gözetleme Yasası (FISA) olarak bilinen yasanın süresi yıl sonunda doluyordu. Yasanın süresinin 5 yıl uzatılmasını öngören tasarı, Temsilciler Meclisi'nde geçen Eylül ayında kabul edildikten sonra, bugün de Senato'da 23'e karşı 73 oyla onaylandı ve böylece Kongre'deki onay süreci tamamlanmış oldu. Başkan Barack Obama'nın da yasayı imzalaması bekleniyor. 

Yasa, şüpheli Amerikalıların telefonları ya da e-postalarının izlenebilmesi için ise mahkeme kararını şart koşuyor. Ancak bazı Kongre üyeleri
arasında, yurtdışındaki kişilerle iletişim kuran Amerikalıların da izlemeye takılacağı yönünde bir kaygı mevcut. Nitekim, yasanın Senato'da görüşülmesi sırasında, Demokrat senatör Ron Wyden, hükümetin, istihbarat kuruluşlarının takibine takılan bir Amerikalı'nın olup olmadığına dair istatistiki veri yayınlaması zorunluluğunun getirilmesi talebiyle değişiklik önergesi sundu, ancak reddedildi.

Senato İstihbarat Komitesi Başkanı Demokrat Senatör Dianne Feinstein, yasanın yetkililere, terör planlarını önlemede yardımcı olduğunu savundu.
Feinstein, "Son 4 yılda, ABD'de birşeyler olmasını engelleyen yüz tutuklama yapıldı. Bu planların bazıları, bu program sayesinde önlendi. Bence bu hayati önemde bir program" dedi.

Ancak insan hakları kuruluşları ve bazı çevreler, yasanın, istihbarat kuruluşlarına, işlemleri kamuoyuna açık olmayan özel FISA mahkemesinin idaresi altında, izleme faaliyetini yerine getirmede çok fazla serbestlik tanıdığı ve suistimale müsait olduğu şeklinde eleştiriler yöneltiyor.