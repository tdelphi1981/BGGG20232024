Pakistan'da bombalı saldırı: 45 ölü
Pakistan'ın Karaçi kenti dün büyük bir patlamayla sarsıldı. Şii Müslümanları hedef alan saldırı en az 45 kişinin ölümüne neden oldu. Patlama; Şiilerin yoğunlukta yaşadığı Abbas kasabasında meydana geldi. 

Polis yetkililerine göre, patlayıcı yüklü bir araç kalabalığın yoğun olduğu saatte uzaktan kumanda ile patlatıldı. 

Bir camii yakınında meydana gelen patlama, akşam namazı çıkışına denk geldiği için can kaybı arttı. 

Olayda en az 45 kişi hayatını kaybetti, yaklaşık 150 kişi de yaralandı. 

Henüz saldırıyı üstlenen olmadı. Ancak şüpheler, Sünni militan gruplar üzerinde yoğunlaşıyor.

Taliban'a hava operasyonu

Öte yandan Pakistan ordusuna ait savaş uçaklarının Afganistan sınırındaki Orakzai'de Taliban militanlarının sığınaklarına düzenlediği hava saldırısında en az 15 militanın öldürüldüğü bildirildi.

Ordudan yapılan açıklamada, Orakzai'nin Tirah ve Momzai bölgesindeki çok sayıda sığınağın hava kuvvetlerine ait jet uçaklarıyla vurulduğu, saldırılarda Taliban örgütünün önemli komutanlarından Muhammed Refik'in de öldürüldüğü belirtildi.

Orakzai, Taliban militanlarının kalesi olarak biliniyor.