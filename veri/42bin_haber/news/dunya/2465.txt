Yeni Çin-Japonya gerginliği!
 
 Japonya Savunma Bakanı Itsunori Onodera, 19 ve 30 Ocak’taki iki ayrı olayda, Çin savaş gemilerinin radarlarla oynadığını ileri sürdü. Olayların Doğu Çin Denizi’nde, iki ülke arasında gerginliğe neden olan adaların bulunduğu bölgede meydana geldiğini belirten Onodera, Çin gemilerinin yaptığının "çok tehlikeli" olduğunu vurguladı. 
 TAYVAN DA HAK İDDİA EDİYOR 
 Doğu Çin Denizi’nde iki ülke arasında soruna neden olan adalar Çin’de "Diaoyü", Japonya’da ise "Senkaku" olarak biliniyor. Adalar üzerinde Çin ve Japonya ile birlikte Tayvan da hak iddia ediyor. Gerginlik Japonya’nın geçen yaz adalardan bazılarını "kamulaştırma" kararı almasının ardından daha da artmış, Çin ise Japonya’nın bu çıkışına adaların bulunduğu bölgeye ardı ardına gözetleme gemileri göndererek yanıt vermişti.
  