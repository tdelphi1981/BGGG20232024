BM'den kritik PKK hamlesi
Birleşmiş Milletler (BM) Mülteciler Yüksek Komiseri Antonio Guterres, Kürt sorununun çözülebilmesi için Kuzey Irak'taki Mahmur Kampı'nın boşaltılması için BM olarak yardıma hazır olduklarını söyledi.
Today's Zaman gazetesinde bugün yer alan bir habere göre, Guterres, Kürt sorununun çözümü için terör örgütüne silah bıraktırmayı amaçlayan süreçten ümitli olduğunu söyledi ve "Kuzey Irak Bölgesel Yönetimi kontrolünde ve BM gözetiminde olan Mahmur Kampı'nda yaşayan Türkiye vatandaşı Kürtlerin gönüllü olarak geri dönme süreci başlatılabilir." dedi. 

 Türk devleti tarafından başlatılan sürecin başarılı olması durumunda, Mahmur Kampı'ndaki mültecilerin geri dönme imkanı olabileceğine dikkat çeken Guteres, BM'nin bu konuda yardımcı olmaya hazır olduğunu vurguladı. 

 Başbakan Recep Tayyip Erdoğan, süreç ile konuşurken Mahmur konusunu da masaya yatıracaklarının işaretini vermiş ve bu konuda BM ile görüşmeler yapacaklarını söylemişti. "Bekaa'dan sonra Mahmur Kampı şu anda dağın kuluçkası şeklinde" ve "BM koruması altında" diyen Başbakan, bu konunun da üzerinde duracaklarını belirtmişti. 

 Erdoğan, "Mahmur Kampı'nı masaya yatıracağız. BM ile görüşmek durumundayız. Terörle mücadele diyoruz ama buralardan terörist yetişiyor. Üzerinde tabii ki durmamız lazım" şeklinde konuşan Erdoğan, en son 25 Şubat'ta Birleşik Arap Emirlikleri'nden dönerken, Mahmur kampının "BM ile görüşülerek halledilmesi gereken bir süreç" olduğuna dikkat çekmişti. 

 1990'lardaki çatışmalar esnasında Irak'a göç eden TC vatandaşı Kürtlerin bir kısmı Mahmur Kampına yerleştirilmişti. Sayılarının 10 binin çok üzerinde olduğu tahmin edilen kampın sakinlerinin çoğunluğunun kadın ve çocuklardan oluştuğu biliniyor. Türkiye zaman zaman Mahmur Kampı konusunu Irak ve BM nezdinde gündeme getirmiş, kampın PKK için büyük öneme sahip olduğu, hem askeri hem de lojistik destek sağladığı, örgütün etkili siyasi merkezleri arasında yer aldığını belirterek, Mahmur Kampı'nın kapatılmasını talep etmişti. 

 Abdullah Öcalan'ın süreç ile ilgili hazırladığı ve örgüte gönderdiği mektuplarda üçüncü aşama olarak PKK'lıların sosyal hayata kazandırılması ve normalleşme sürecini kapsamında, Mahmur Kampı'nın boşaltılması öngörülüyor.