Slovenya'da başbakan görevden alındı
Slovenya'da parlamentonun, Başbakan Janez Jansa ile kabine üyelerini görevden aldığı bildirildi.
Başbakan Jansa'ya karşı güven oylaması için toplanan milletvekilleri, 33'e karşı 55 oyla muhalefet partisinden Alenka Bratusek'i yeni hükümeti kurmakla görevlendirdi.

90 üyeli parlamentoda yapılan oylamada 2 milletvekili çekimser kaldı.

Bratusek, 1991'de Yugoslavya'dan ayrılan Slovenya'nın ilk kadın başbakanı oldu.

Geçen yıl seçilen Başbakan Jansa'ya yöneltilen yolsuzluk suçlamaları hükümet krizini tetiklemiş, Jansa'nın istifa çağrılarını reddetmesi, 3 partinin koalisyondan çekilmesine neden olmuştu.

Slovenya'da Yolsuzluğu Önleme Komisyonu tarafından geçen ay hazırlanan bir raporda, Başbakan Jansa, mal varlığının bir kısmını beyan etmemekle suçlanmıştı.

Hükümet krizinin yanı sıra ekonomik sorunlarla da boğuşan Slovenya'da on binlerce kamu sektörü çalışanı, hükümetin kemer sıkma politikalarına tepkisini 23 Ocak'ta iş bırakarak ortaya koymuştu.