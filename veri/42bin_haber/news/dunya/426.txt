Türk ailelerden alınan çocuk sayısı 6 bini aştı
Hollanda'da farklı sebeplerle ailelerin elinden alınan çocuk sayısının 6 bini aştığı açıklandı.
  Yurtdışı Türkler ve Akraba Topluluklar Başkanlığı'nın desteği ile Hollanda merkezli Festival Vakfı tarafından Lahey'de düzenlenen toplantıda, gençlik koruma daireleri tarafından ailelerinden alınan Türk çocukların durumları ele alındı.
 Programda söz alan Rotterdam İslam Üniversitesi Öğretim Üyesi Doçent Dr. Özcan Hıdır, Avrupa'da yaşayan 7 milyona yakın Türkün koruyucu aile meselesine yakından ilgi göstermesi gerektiğini söyledi.
 SİSTEM İYİ NİYETLİ, UYGULAMADA SORUN VAR
 Hıdır, "Koruyucu aile meselesi çok ciddi. Benim araştırmalarıma göre, meselenin birkaç temel problemi var. Dini ve psikolojik boyutunun bilinmemesinin yanı sıra, bizler Hollanda'da bunun işleyişini de tam anlamı ile bilemiyoruz. Misyonerlerin ve Hıristiyanlık üzerine çalışmalar yapan kurum ve kuruluşların bu konuyu son derece istismar eden çalışmalar yaptıklarını araştırmalarım da tespit ettim. Dolayısıyla Hollanda'da bu sistemin özünü tartışmıyoruz.Koruyucu aile sistem iyi niyetli. Bunun kullanımında sorun var." şeklinde konuştu.
 Özcan Hıdır, "Özellikle 11 Eylül'den sonraki süreçte, İslam karşıtlığı ve aşırı sağcı partilerin ön planda olduğu bir sistem içerisinde, Müslümanlara karşı çifte standart uygulanmaya başlandığına ve ayrımcı politikalara şahit oluyoruz. Burada Müslümanlar olarak aktif bir şekilde işin içine girmeliyiz." dedi.
 Hollanda'da 25 binin üzerinde çocuğun ailelerin elinden alındığını, bu çocuklardan yaklaşık 6 binin Türk kökenli Müslüman çocuklar olduğunu belirten Doç. Dr. Hıdır, "Türk kökenli koruyucu aile sayısının az olması insanımızın Hollanda'daki geleceği adına ciddi bir sorun teşkil ediyor. Koruyucu ailelerin bir çoğunun eşcinsel ailelerden olması son derece düşündürücü bir durum." diyerek Türklerden bu çerçevede koruyucu aile olmalarını istedi ve çocukların hepsinin haksız bir şekilde ailelerinden alınmadığına dikkat çekti.
 Festival Vakfı Başkanı Mehmet Akbulut ise yapılan bu toplantıların amacının farklı nedenlerden dolayı ailelerinden alınan çocukların Müslüman bir ailede kalmasını teşvik etmek olduğunu söyledi.
 HOLLANDA GENELİNDE TÜRK KÖKENLİ KORUYUCU AİLE SAYISI: 20
 Geçici olarak başka ailelere verilen Türk ve Faslı aile sayısının gün geçtikçe artarken, Türk kökenli koruyucu aile sayısının ise az olduğu görülüyor. Bunun en önemli sebeplerinden biri ise ailelerin Hollanda'daki imkanlardan haberdar olmamaları ve bu sebeple müracaat etmemeler. Amsterdam'da 700 koruyucu aileden sadece 2'si Türk. Hollanda genelinde ise 20'ye yakın Türk kökenli koruyucu aile bulunuyor.
 CİHAN
  