Endonezya'da siyasi deprem
Dünyanın en kalabalık müslüman ülkesi Endonezya'nın önemli siyasi aktörlerinden Adalet ve Refah Partisi (PKS) Başkanı Lütfi Hasan İshak, yolsuzluk suçlaması ile gözaltına alındı. İshak'ın büyükbaş hayvan eti ihracatı yapan Indoguna Utama şirketinden 100 bin dolar rüşvet aldığı iddia ediliyor.
İddialara göre, PKS lideri İshak, söz konusu şirketin ihracat için gerekli izinleri alması konusunda mecliste çalışmalar yaptı ve bunun karşılığında rüşvet aldı. Yolsuzlukla Mücadele Komisyonu (KPK), rüşvetin gerçekleştiğine yönelik önemli belgeler bulunduğunu bildirdi. İshak, yerel saatle 23.40'ta gazetecilere açıklama yaptığı sırada gözaltına alındı. Indoguna Utama Başkanı Juard Effendi de aynı saatlerde evinde polis ekiplerine teslim oldu. 

Ülkenin en önemli kurumlarından olan KPK, geniş yetkilere sahip. Faaliyetleri genellikle takdir edilse de muhalefeti susturma amacı ile bir araç olarak kullanıldığı ithamına da maruz kalıyor. PKS, 2014 yılında yapılacak Başkanlık seçimleri öncesi en önemli partilerden birisi olarak gösteriliyor. PKS'li yetkililer, Cihan Haber Ajansı'na yaptıkları açıklamada, olayın bir komplo olduğuna ve gerçeklerin en yakın zamanda ortaya çıkacağına inandıklarını söyledi.