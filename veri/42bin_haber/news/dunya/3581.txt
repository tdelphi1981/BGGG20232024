THY kabin amiri Japonya'da öldü!
THY'nin Osaka-İstanbul uçuş ekibinde görevli kabin amiri, kaldığı otelde geçirdiği kalp krizi sonucu yaşamını yitirdi. Türk Hava Yolları'nın Osaka-İstanbul seferini gerçekleştirecek uçuş ekibinde görevli kabin amiri Sema Müstecaplıoğlu, Japonya'da kaldığı otelin odasında geçirdiği kalp krizi sonucu yaşamını yitirdi.

THY'den edinilen bilgiye göre, kabin amiri Sema Müstecaplıoğlu'nun (45) uçuş ekibiyle birlikte kaldığı otelde öğle yemeğine katılmamasından şüphelenen arkadaşları, odasına gitti.

Müstecaplıoğlu'nun bütün çağrılara rağmen kapıyı açmaması üzerine, otel görevlilerinden yardım isteyen ekip arkadaşları, kapı açıldığında kabin amirini baygın halde buldu.

Odaya çağrılan sağlık ekibinin yaptığı kontrollerde Müstecaplıoğlu'nun kalp krizi sonucu hayatını kaybettiği tespit edildi.

Sema Müstecaplıoğlu'nun cenazesi, otopsi yapılmak üzere hastaneye kaldırıldı. Cenazenin, Japonya'daki işlemlerin ardından Türkiye'ye getirileceği öğrenildi.