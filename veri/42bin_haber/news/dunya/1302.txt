Kahire'de olağanüstü Arap Birliği toplantısı
Arap Birliği Dışişleri Bakanları, Lübnan'ın talebi üzerine Kahire'de olağanüstü toplandı 
 Arap Birliği Dışişleri Bakanları, Lübnan hükümetinin çağrısı üzerine Mısır’ın başkenti Kahire’de olağanüstü toplandı. Suriye krizi ve krizin komşu ülkelere yansımaları ile bu ülkelerde bulunan Suriyeli sığınmacıların durumlarının görüşüldüğü toplantıda konuşan Arap Dışişleri Bakanları, Suriye krizinin siyasi yollarla çözülmesini istedi.  
 SURİYELİ SIĞINMACILAR İÇİN TOPLANTI 
 
 Kuveyt Dışişleri Bakanı Sabah el-Halid es-Sabah, Suriyeli sığınmacılar için bu ayın sonunda Kuveyt’te uluslararası toplantı düzenlenmesi çağrısı yaptı. Kuveyt’in Suriyeli sığınmacılara yönelik yardımlarını sürdüreceğini belirten Sabah, "Suriyeli sığınmacılara yardım konusunda bireysel girişimlerin yerine uluslararası bir toplantı düzenlenmeli" dedi. 
 ÜRDÜN'DEN BÜYÜK GÖÇ DALGASI UYARISI
 
 Ürdün Dışişleri Bakanı Nasır Cevde, Suriye’de artan şiddet olaylarından ve muhtemel bir insani krizden dolayı bölgede büyük bir göç dalgası uyarısında bulundu. Cevde, ülkesinde her gün sayıları daha da artan Suriyeli sığınmacılar konusunda Arap ülkelerinden yardım istedi. Ürdün’deki Suriyeli sığınmacı sayısının 300 bini geçtiğine işaret eden Cevde, ülkesinin bu kadar çok sayıdaki insanın ihtiyaçlarını karşılamakta yetersiz kaldığını ifade etti.
  
 BAHREYN'DEN TÜRKİYE'DEKİ SURİYELİLER İÇİN HASTANE SÖZÜ
 
 Bahreyn Dışişleri Bakanı Halid Bin Ahmed Al Halife, ülkesinin Türkiye’deki Suriyeli sığınmacılar için hastane inşa edeceğini açıkladı.
 Bahreynli Bakan, Suriyeli muhaliflerin oluşturacağı bir hükümetin tanınması ve bu hükümetin muhatap alınması yolu ile Suriye krizine siyasi çözüm bulunmasını istedi.
  