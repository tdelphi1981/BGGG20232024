Elektrik faturaları isyan ettirdi
 
 Kosova Elektrik Enerjisi Kurumu (KEK) tarafından gönderilen Ocak ayı faturalarının bir önceki aya kıyasla iki üç kat daha yüksek olması vatandaşları isyan ettirdi. Protestocular, 2 saat kadar KEK binası önünde slogan atıp faturaların iptal edilmesini istedi.
 
 Yüzlerce vatandaş, Kosova Elektrik Enerjisi Kurumu (KEK) binası önünde elektrik faturalarındaki artışı ’Hırsızlar Hapishaneye’, ’Hırsızlar’, ’Soyguncular’, ’Kosova Düşmanları’ sloganları ile protesto etti. KEK binası önünde toplanan vatandaşlar, KEK Müdürü Arben Cuka’nın bina önüne çıkmasını ve açıklama yapmasını istedi. 
 Bu sırada bir grupda binaya zorla girmeye çalıştı. Polis, protestocu grubun binaya girmesini engelledi.
 
 Protestoculardan birisi olan ve emekli olduğunu belirtilen Cavit Azemi, bir aylık elektrik faturasının 700 Euro geldiğini ve bu yüzden neredeyse kalp krizi geçireceğini söyledi. Azemi, "Faturaları gösterirken KEK tarafından adeta soyulduk. KEK müdürü derhal tutuklanmalı" dedi.
 
 Protestocular, 2 saat kadar KEK binası önünde slogan attı ve faturaların iptal edilmesini istedi. Bu sırada KEK binasına ek polis gönderildi. Protestocular, faturalar iptal edilene kadar KEK binasının önünden ayrılmayacaklarını belirttiler.
 
 KEK Sözcüsü Viktor Buzala yazılı bir açıklama yaptı. KEK Sözcüsü Viktor Buzala, faturaların vatandaşın harcadığı elektrik miktarına göre yapıldığını söyledi. Hata olma ihtimalini araştıracaklarını belirten Buzala, vatandaşların müşteri hizmetlerine başvurmalarını bu şekilde herkesin şikayetinin inceleneceğini ifade etti. Buzala, ocak ayının faturaları incelenmeden, faturasını ödemeyenlerin elektriğinin kesilmeyeceğini söyledi. Ancak, KEK çalışanları protestolardan bir saat sonra faturaları ödemeyenlerin elektrik tellerini kesmeye başladı.
 
 DHA