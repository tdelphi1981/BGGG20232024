Mali'ye BM Barış Gücü
Birleşmiş Milletler Güvenlik Konseyi, Fransa'nın askeri operasyon gerçekleştirdiği Mali'ye BM Barış Gücü yerleştirmeye hazırlanıyor.
BM Güvenlik Konseyi, yaptığı oturumla Mali'deki son gelişmeleri değerlendirdi. Toplantının ardından gazetecilere açıklama yapan Fransa'nın BM Daimi Temsilcisi Gerard Araud, Fransa olarak güvenliğin sağlanmasının ardından Mali'ye Barış Gücü yerleştirilmesini istediklerini söyledi.

Araud, BMGK kararıyla Afrika öncülüğünde kurulan AFİSMA birliklerinin de bu yapıya dahil edilebileceğini belirtti.

Malili yöneticilerin BM Barış Gücü'ne ilişkin kaygıları olduğunu hatırlatan Araud, bu sorunu diyalogla aşabileceklerini ifade etti.

Toplantıda bu fikre muhalefet eden üye olmadığını dile getiren Araud, ABD, İngiltere, Fas, Arjantin, Lüksemburg, Guetemala ve Avustralya'nın destek verdiğini diğerlerinin ise düşünmek istediklerini anlattı.

BM Genel Sekreteri'nin Barış Gücü operasyonlarından sorumlu Yardımcısı Herve Ladsous da düzenlediği basın toplantısında, Güvenlik Konseyi'nden karar çıksa bile hazırlıkların iki ayı bulabileceğini söyledi.

Ülkenin istikrara kavuşmasının Malililerin kendi elinde olduğunu vurgulayan Ladsous ancak bunun için uluslararası destek ihtiyacının açık olduğunu belirtti.

BMGK, geçen yıl aralık ayında aldığı kararda Afrika öncülüğünde kurulan AFISMA birliklerinin Mali'de görev yapmasını planlamıştı.

Bu yılın eylül ayında tam olarak hazır olması beklenen AFISMA'nın sorunun çözümünde etkili rol alamayacağı düşünülerek normal bir BM Barış Gücü'nün Mali'de görevlendirilmesi fikri ortaya atılmıştı.