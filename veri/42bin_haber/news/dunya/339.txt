Amerikalılar şimdi icraat bekliyor
ABD Başkanı Barack Obama, çekişmeli bir seçimin ardından yeniden Beyaz Saray'a seçildi.
 Yeni başkanlarını seçen Amerikalılar ise bundan sonra beklentilerinin hayata geçmesini istiyor. Ekonomi ve işsizlikten sağlık reformuna, İran'la nükleer krizden Suriye, Irak ve Afganistan'a kadar pek zorlu madde başkanın masasında. Obama'ya oy veren seçmenler, ilk dönemde yapmak istediği ve yapamadığı konuların yeni dönemde icraata geçmesini temenni ediyor.
 Seçimlerden önce  her iki adaya oy vermeyi düşünmediğini ifade eden Paula Adams, daha sonra Romney'in daha başarılı iş yapacağını düşündüğü için ona oy verdiğini ifade etti. Yeni dönemde Obama'nın ekonomi konusunda daha başarlı olmasını beklediklerini ifade eden Adams, "Obama'dan yeni iş imkanları kurmasını istiyoruz. Detroit'te başlatılan iş istihdamlarının ülkenin geneline yayılmasını bekliyoruz. İnsanların yeni iş alanlarına ihtiyacı var." dedi.
 Master yapan bir öğrenci olarak iş aradığını söyleyen Xaymara  Rosado ise Obama' dan iş beklediğini belirtti. Obama'ya oy verdiğini ifade eden Rosado, "Şu anda 4 farklı işte çalışıyorum. Ama daha iyi bir iş arıyorum. Yeni dönemde Obama'dan iş imkanlarının artırılması ve daha iyi bir sağlık sistemi bekliyorum." şeklinde temennilerini dile getirdi. 
 Obama'ya oy veren bir başka Amerikalı Seth Magee ise politika ile çok ilgilenmediği halde Obama'nın politikalarını olumlu karşıladığını vurguladı. Siyah bir başkanın görevde olmasının kendisini mutlu ettiğini ifade eden Magee, "Romney'i sevmiyorum. Siyahi bir başkandan sonra bir kadının başkan olmasını istiyorum. Bunun yanında Obama'nın İsrail'le ilişkileri geliştirmesini istiyorum. Şu anda beni biraz rahatsız eden tek konu bu. Bunun dışında Obama'nın hemen hemen bütün görüşlerine katılıyorum." dedi.
 Obama'nın ilk başkanlık döneminde vaat ettiği Guantanamo'nun kapatılması, ABD askerinin Irak ve Afganistan'dan çekilmesi konularını tam olarak yerine getirememesinin bazı insanları üzdüğünü belirten Ebubakır Ba, "Öncelikle, ilk dönemde yerine getirmediği vaatlerin yeni dönemde yerine getirmesini bekliyoruz. Özellikle, Göçmelik Yasası ve işsizlik oranın düşürülmesi konusunda daha aktif bir görev bekliyoruz. Obama, orta ve düşük gelirli vatandaşları göz önünde bulundurarak hareket ediyor. Romney ise Amerika'nın yüzde 40'nın devletin sırtından geçindiğini söyledi. Devlet vatandaşına bakmayacak da kime bakacak!" diye konuştu. Özel bir bankada ekonomi analisti olarak çalışan Ebubakır Ba, "Romney seçilmiş olsaydı İran'la savaşa girecekti." yorumunu yaptı
 Yeni dönemde Obama'dan çok umutlu olmadığını dile getiren Jim Romaine ise vergilerin artacağını ve işsizlik oranının aynı kalacağını iddia etti. ABD'nin uluslararası alanda artık eskisi kadar güçlü olmadığını vurgulayan Romaine, "Dış politikada neler olacağını şimdiden kestirmek zor. Çin yeni liderini seçecek. Rusya güçleniyor. Bunlar Orta Doğu'daki gelişmeleri etkileyecek. Mısır ve Türkiye yeni anayasa hazırlığı yapıyor. Suriye'de belki yeni bir hükümet kurulacak. Bunun yanında İran'ın atom bombası var mı yok mu, bilmiyoruz. Bütün bunlar ABD açısından önemli konular. Bu konularda nasıl adım atılacağını bilmiyoruz." dedi. Amerika'da ise iş dünyasının yeni insanlara iş imkanı sağlamaktan tereddüt ettiğini belirten Romaine, "Kendi politikaları için vergilerin artırılmasını bekliyoruz. Yeni hükmetle birlikte devlete alınan insan sayısı artacak. Bunlar iyi gelişmeler değil. Yani yeni dönemden çok büyük işler beklemiyorum." şeklinde endişelerini aktardı.
 CİHAN