ABD'den Türkiye'ye destek
Türkiye'nin hava sahasını Suriye uçaklarına kapatmasına yönelik Nuland, ''Türkiye'nin kararını destekliyoruz'' dedi.
 ABD Dışişleri Bakanlığı Sözcüsü Victoria Nuland, Türkiye'nin hava sahasını Suriye uçaklarına kapatma kararını ABD olarak desteklediklerini söyledi.
 Nuland, günlük basın brifinginde bir soru üzerine, ''Türkiye'nin, hava sahasının açık ihlali ışığında verdiği kararı elbette destekliyoruz'' dedi.
 Suriye'nin burada karşı tedbir almasının sürpriz olmadığını ifade eden Nuland, ''Suriye'nin tüm komşularını, hava sahalarının nasıl kullanıldığı konusunda uyanık olmaya çağırıyoruz, özellikle de şimdi elimizde bu somut örnek varken'' diye konuştu.
 Nuland, Türkiye'nin insani yardımlar söz konusu olduğunda ise istisna uygulamaya açık olduğuna işaret ederek, sözlerini şöyle sürdürdü:
 ''Türkiye, bir Ermenistan uçağına iniş yapması ve incelenmesi koşuluyla hava sahasını kullanmasına izin verdi. Uçağın insani yardım malzemesi taşıdığı teyit edildi ve Suriye'ye devam etmesine izin verildi. Dolayısıyla bizim açımızdan Türkler, bu konularda ölçülü ve uygun bir tutum ortaya koymaktalar.''
  