En güçlü aday: Susan Rice
ABD bir süredir Başkan Barack Obama'nın, ikinci dönemde dışişleri bakanlığı görevini bırakacağını açıklayan Hillary Clinton'ın yerine kimi atayacağını tartışıyor. Bu görev için ismi en çok geçen iki isim Senatör John Kerry ve ABD Birleşmiş Milletler Temsilcisi Susan Rice. Ancak ABD basını Rice'ın bu göreve atanma olasılığının daha yüksek olduğunu söylüyor.
 Mevcut Dış İşleri Bakanı Clinton kısa bir süre içinde ABD'nin eski dışişleri bakanı olacak. ABD basına göre Clinton'ın yerine geçmesi muhtemel en güçlü isim Susan Rice. Buna sebep olarak ise Rice'ın son dönemki İran ve Kuzey Kore konularında etkin ve yapıcı rol oynaması gösteriliyor. Ayrıca Rice'ın Obama'ya çok yakın olduğu ve uzun süredir dış politika hakkında görüşlerini kendisine bildirdiği ifade ediliyor.
 Ancak Rice'ın 11 Eylül'de büyükelçinin ölmesiyle sonuçlanan Bingazi saldırısı sonrası yaptığı açıklamalar özellikle Cumhuriyetçi kanadın büyük tepkisini çekmişti. Rice büyükelçilik saldırısı ile ilgili "Elimizdeki veriler saldırının spontane yapıldığını gösteriyor." sözlerini kullanmıştı. Daha sonra ortaya çıkan bulgular ise saldırının planlı olduğu ihtimalini artırmıştı. Buna rağmen Obama'nın Rice'ı dışişleri bakanı olarak atayacağı iddiaları gün geçtikte yayılıyor.
 Obama'nın dışişleri bakanlığı için adı geçen bir diğer isim Senatör John Kerry ise Savunma Bakanı olarak görmek istediğini ifade ediliyor.  
 Obama'nın kazandığı ilk seçimde de ismi dışişleri bakanlığı için geçen Rice, daha sonra şuan ki görevi olan BM temsilciliğine atanmıştı. 47 yaşında ve Stanford Üniversitesi mezunu olan Rice eğer bu göreve getirilirse Bush döneminde görev yapan Condoleezza Rice'tan sonra bu göreve gelen ikinci Afro-Amerikan kadın olacak.
 Öte yandan bazı kesimler dışişleri bakanlığı görevini bırakacak olan Clinton'ın, ABD'nin ilk kadın başkanı olmak istediği ve 2016 yılındaki başkanlık seçimlerinde başkanlığa aday olmayı düşündüğü ifade ediyor. Clinton'ın bu sebepten o tarihe kadar yıpranmamak için böyle bir karar aldığı düşünülüyor.
 CİHAN
  