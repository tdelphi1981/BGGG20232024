Ruhani lider hastanede
İsrail'in Ultra Ortodoks Şas Partisi Ruhani Lideri Haham Ovadia Yosef hastaneye kaldırıldı 
 İsrail meclisinde ultra Ortodoksların temsilcisi Şas partisinin ruhani lideri 92 yaşındaki Hamam Ovadia Yosef’in, dini tatil Şabat (Cumartesi) günü gittiği sinagogda rahatsızlanarak hastaneye kaldırıldığı belirtildi. Kudüs’de bulunan Hadassah Üniversitesi Ein Kerem Medical Center’a götürülen Haham Yosef’in tetkikleri sürerken, hastane yönetimi sözcüsü Etti Dvir, "Ovadia Yosef’in bilinci yerinde ve durumu iyi. Ancak önümüzdeki 5 gün daha tedbir amaçlı gözetim altında tutulacak" dedi. 
 ORTODOKS YAHUDİLERİN RUHANİ LİDERİ
  
 
 Irak Yahudisi Haham Ovadia Yosef, İsrail meclisindeki Ortadoğu kökenli ultra Ortodoks Yahudilerin ruhani temsilcisi kabul ediliyor.
 Ovadia Yosef, kendi sinagogunda yaptığı konuşmada Mahmud Abbas’ı ve bütün Filistinlileri "Yeryüzünden silinmesi gereken kötü insanlar" olarak nitelemişti. 
 'FİLİSTİNLİLERE KARŞI MERHAMETLİ OLMAK YASAKTIR' DEMİŞTİ
  
 Filistinlileri "İsrail’in onulmaz düşmanları, şeytani varlıklar" olarak isimlendiren Yosef, Filistinlilerin yok edilmesi çağrısında bulunarak "Onlara karşı merhametli olmak yasaktır" ifadelerini kullanmıştı. 
 İsrail güvenlik güçleri 2005 yılında Filistin Halk Kurtuluş Cephesi üyesi 3 Filistinliyi Yosef’e suikast düzenlemek hazırlığında olma gerekçesiyle gözaltına almış, çıkarıldıkları mahkemede 12 yıl hapis cezasına çarptırılmıştı.
  