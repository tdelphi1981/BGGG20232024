Rusya yine ağız değiştirdi
Putin'in Türkiye ziyaretinden sonra Suriye söylemlerinde değişiklik gösteren Rusya, yeniden Esad'a tam destek veren açıklamalar yapmaya başladı.
Rusya Dışişleri Bakanı Sergey Lavrov, 'Esad'ın görevi bırakmasının Suriye krizinin çözümü için ön koşul olamayacağını' öne sürdü. Rusya Dışişleri Bakanı Lavrov, ikili temaslarda bulunmak üzere gittiği Ukrayna'da düzenlenen basın toplantısında, Suriye'deki duruma ilişkin değerlendirmede bulundu.

Lavrov, Suriye konusunda, 'Esad'ın görevi bırakmasının Suriye krizinin çözülmesi için ön koşul olamayacağını' iddia etti. Lavrov, "Cumhurbaşkanı Esad, tüm muhalefete diyalog davet içeren kendi planını açıkladı. Gerçekten bu çok ulaşılamaz bir öneri değil. Muhtemelen bazıları için ciddi olarak değerlendirilmedi. Ancak bunlar sadece öneri. Diyalog kurulması için muhalefetin de planını ortaya koyması gerekiyor." dedi.

Bakan Lavrov, 'Ortaklarımız Esad'ın görevi bırakmasını hayati bir ön koşul olarak görüyor, ancak böyle bir koşul Cenevre mutabakatında yer almıyor' değerlendirmesinde bulundu.

Lavrov, geçenlerde günlerde Esad'ın sunduğu yeni çözüm önerilerine de değinerek, 'Esad muhaliflerle diyaloğa hazır olduğunu söyledi, ancak bu muhtemelen gerçekleşmeyecek. Bazıları bu önerilerin yeterince ciddi olmadığını düşünüyor, ama sonuçta bu bir öneridir' diye konuştu.