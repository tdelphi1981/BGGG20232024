"60 yıl sonra AB üyeliği mi?"
Almanya Başbakanı Angela Merkel'in Türkiye ziyareti Alman basınında geniş yer aldı.
Almanya'nın en yüksek tirajlı gazetesi Bild, '60 yıl sonra AB üyeliği mi?' başlığıyla verdiği haberde, Başbakan Recep Tayyip Erdoğan'ın Merkel ile buluşmasında Türkiye'nin bölgedeki konumunu açık bir şekilde ifade ettiğini yazdı.

Türkiye'nin kendisini 'Gururlu, güçlü ve kararlı' gördüğüne dikkati çekilen haberde, 'Bu ülke hala AB'ye girmek mi istiyor?' sorusu soruldu.

Erdoğan'ın 'Biz çok şey verdik, ancak bunun karşılığını hiçbir yerden alamadık' ve Merkel'in 'Müzakereleri sürdüreceğim, ancak tereddütlerim var' şeklindeki sözlerine işaret edilen haberde, ikisinin de Türkiye'nin AB'ye gireceğine inanmadığı savunuldu.

Haberde ayrıca, Başbakan Erdoğan'ın 'De facto olarak AB'deyiz. 5 milyon Türk orada yaşıyor' şeklindeki sözlerine yer verildi.

-"Erdoğan, Türkiye'yi AB'de görüyor"-

Süddeutsche Zeitung adlı gazete ise, birinci sayfadan 'Merkel'in Türkiye'nin AB üyeliğine şüpheleri var' başlığıyla verdiği haberde, Merkel'in Türkiye'nin AB üyeliğine yeni bir ivme kazandırmak istediği, ancak Başbakan Erdoğan ile yaptığı görüşmede bu konuda tereddütleri olduğunu söylediği kaydedildi.

İç sayfada ise 'Övgü ve şüphe' başlığıyla verilen haberde, Merkel'in Türkiye'nin kültürü kadar ülkenin ekonomik gelişmesine ve NATO ittifakına değer verdiği, bunu da açık bir şekilde ifade ettiği, ancak Merkel'in Ankara'nın bir gün AB'ye üye olacağına inanmadığı kaydedildi.

Die Welt gazetesi de Merkel'in Türkiye ziyaretini birinci sayfadan, 'Erdoğan Türkiye'yi AB'de görüyor' başlığıyla duyurdu.

İç sayfada ise 'Erdoğan'ın sınırları' başlıklı haberde, 'Şansölye zor görevde. Merkel, Türkiye'de Suriye sınırına yakın olan Alman askerlerini ziyaret etti. Türkiye'nin Başbakanı zor bir partner olarak kalıyor' ifadeleri kullanıldı.

Almanya'nın NATO üyesine destek vermesine rağmen Ankara ile ilişkilerinin soğuk kaldığına vurgu yapılan haberde, Başbakan'ın Şansölye'yi neredeyse terslediği kaydedildi.

-"Hristiyanlığın da önemine işaret etti"-

'Dostluğun jestleri' başlığını kullanan Frankfurter Rundschau gazetesi ise, Başbakan Merkel'in Türkiye'ye, üyelik müzakerelerinin yeniden başlaması sözünü verdiği belirtildi. Haberde, Merkel'in (daha önceki gezilerde) müze veya cami ziyareti hariç resmi temaslarının dışında çok az turistik gezi yaptığı ancak bu kez Türkiye'de otobüsle Kapadokya'yı gezdiğine dikkati çekildi.

Bunun Türk hükümetine bir jest olduğu, Türkiye'deki kültür hazinelerine değer verdiği belirtilen haberde, ziyaretin ikinci anlamının, Merkel'in, Hristiyanlığın önemine de işaret ettiği kaydedildi.

'Frankfurter Allgemeine Zeitung' gazetesi de, Erdoğan'ın Türkiye'yi AB üyesi olarak gördüğü belirtilerek, Merkel ile Erdoğan arasındaki görüşmeden somut sonuçların çıkmadığı belirtildi. 'Eğitim seyahatçısı' başlığının kullanıldığı iç sayfada ise, Merkel'in bu ziyaretini sadece siyasetçiler ile görüşmek için değil ülkeyi tanımak için de yaptığı kaydedildi.

Gazetenin yorumunda da, AB'nin enerjiden sorumlu komiseri Günter Oettinger'in sözlerine atıfta bulunularak, Merkel'in Türk dostlarını Avrupa'ya davet etmek için dizlerinin üstünde gitmediği belirtildi.

AB ülkeleri ve Ankara'nın uzun bir süre daha müzakerelerle meşgul olacağı ifade edilen yorumda, Türkiye'nin AB'ye alınması için lehine ve aleyhine olan argümanların bilindiği, ancak iyi ilişkilerin iki tarafın da çıkarına doluğu vurgulandı.

Yorumda, Merkel'in müzakere sürecinde bir başlığın açılmasını istemesinin genel tereddütlerin ortadan kalktığı anlamına gelmeyeceği belirtildi.

Gazeteler, Merkel'in Anıtkabir'i ziyaretinde, şeref defterine iki ülkenin ve halklarının dostluğuna vurgu yaptığını yazdı, Merkel'in Kapadokya gezisi haberlerini fotoğraflarla destekledi.