'Helal' gıda ürünlerinden domuz eti çıktı
Norveç'te Müslümanlar için üretilen "helal" ya da "sadece sığır eti kullanılmıştır" etiketli gıda ürünlerinde domuz etine rastlandığı bildirildi.
Gıda Güvenliği Kurumu Sözcüsü Ragnhild Arnesen, içlerinde at eti bulunup bulunmadığını belirlemek için test edilen et ürünlerinin yüzde 30 oranında domuz eti içerdiğini açıkladı.

Arnesen, ürünlerine helal etiketi yapıştıran Kuraas AS şirketinin söz konusu ürünleri süpermarketlerden ve restoranlardan çektiğini belirtti.

İnternet sitesinde Müslümanlardan özür dileyen Kuraas AS, domuz etinin helal etiketli gıda ürünlerine nasıl karıştığını bulmak için Gıda Güvenliği Kurumu yetkilileri ile işbirliği yaptıklarını ifade etti.

Daha önce de İngiltere'de üretilen helal etiketli tavuk sosislerinde domuz eti bulunmuş, okullara sosis satışı yapan şirket özür dilemişti.