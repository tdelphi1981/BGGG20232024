Rusyada talihsiz adam morgda donarak öldü
Rusya'nın Pskov bölgesinde doktor hatası nedeni ile canlı olarak morga konulan vatandaşın donarak öldüğü iddia edildi.
Bir apartmanda alınan ihbar üzerine bilinçsiz bir şekilde yatan 57 yaşındaki bir şahsın hastaneye kaldırıldığı, öldüğü gerekçesi ile de morga konduğu belirtildi. 

Olağanüstü Durumlar Psikoloji Merkezi'nden Mihail Vinogradov, yaptığı açıklamada, morga konulan vatandaşın canlı olduğunun öldükten sonra tespit edildiğini ifade etti.

Adli soruşturma sonucunu açıklayan Vinogradov, "Doktorlar ve morg görevlileri yasaları ihlal etti. Öldüğü iddia edilen vatandaşın cesedinin belirli bir süre oda sıcaklığında tutulması gerekiyordu. Maalesef hemen dondurucu hava verilmeye başlanmış" eleştirisi getirdi.

Talihsiz olayın yaşandığı hastanenin baş hekimi ve ilgili doktorlar hakkında adli soruşturma başlatıldı.