İngiltere'de at eti skandalı büyüdü
İngiltere'de süpermarketlerde satılan dondurulmuş lazanyalarda yüzde 60 ile yüzde 100 oranında at eti kullanıldığı tespit edildi.(DHA) -- Geçen ay da İrlanda gıda denetim kurumu, İngiltere genelindeki bazı süpermarket zincirlerinde içinde at eti bulunan hamburger köftesi satıldığını belirledi.

Skandala yol açan etin Romanya’dan getirildiği ortaya çıktı.

Fransa'da da alarm

Dana eti yerine at etinden hazırlanan lazanyaların Findus adlı İsveçli şirket için Fransız Comigel firması tarafından üretildiği açıklanınca Fransa’da da alarm verildi.

Fransa Tarım Bakanlığı suçluların kimler olduğunu ve kimin dolandırıldığı bulmak için soruşturma başlatıldığını ve sorumlularının cezalandırılacağını belirtti.

Kısa süre sonra Fransa, Romanya’da kesilen atlara ait etlerin, Kıbrıs ve Hollanda’daki aracılar yoluyla getirildiğini açıklarken, Romanya Tarım Bakanı Daniel Constantin, Fransız makamlarının açıklaması üzerine operasyon başlattı.

Romanya gıda perakendecisi (Romalimenta) Derneği Başkanı Sorin Minea, ithalatçının at ile sığır etinin arasındaki farkı bilmemesine imkan bulunmadığını söyledi.

Findus şirketi için Lüksemburg’da hazırlanan lazanyalar Fransa ve İsveç‘te de satıldığı ifade edilirken, şirket bu ülkelerden tüm ürünlerini çekti. Lazanyalar için etin satın alındığı Spanghero adlı firmanın başkanı etlerin Romanya’dan temin edilerek getirildiğini skandalın takipçisi olduklarını bildirdi.

Polonya da skandala karıştı

İrlanda’da hazırlanan köftelerde at eti olduğu ortaya çıkınca yetkililer etlerin Polonya’dan satın alındığını ileri sürmüştü.

Polonyalı üst düzey bir veteriner müfettiş ülkelerinde üretilen etlerin incelendiğini, at etine rastlanılmadığını ve İrlanda’nın daha somut bir delil sunması gerektiği belirtilerek tüm iddiaları reddetti.

İngiliz parlamentosunun beslenmeden sorumlu komisyonu, konu aydınlatılana kadar Avrupa Birliği ülkelerinden et ithal edilmesinin yasaklanmasını talep etti. Romanya Tarım Bakanlığı da skandal ile ilgili soruşturmayı sürdürürken, İngiltere Gıda Standartları Enstitüsü, bütün gıda perakendecilerine bütün "işlenmiş dana et ürünlerinin" testten geçirilmesi talimatı verdi.

BBC, Findus marka hazır gıda üreticisi firmanın hazırladığı lazanyaların bazılarının yüzde 100 at etinden yapıldığının anlaşılmasının ardından bu marka bütün ürünlerini süper maketlerden çektiğini açıkladığını bildirdi.

Tüketicilerden özür dileyen şirket, söz konusu lazanyaların üretildiği etlerin Fransa'da bir taşeron şirketten tedarik edildiğini duyurdu. 

Gıda Standartları Enstitüsü Başkanı Catherine Brown, son dönemde benzer olaylara sıkça tanık olunduğunu hatırlatırken, "Bu da, bu olaylarda suç işlenmiş, sahtecilik yapılmış olmasının yüksek ihtimal olduğuna işaret ediyor. Gıda sektörünün burger, köfte ve lazanya gibi et ürünleriyle ilgili testlerini yapıp sonuçlarını hızla bize bildirmelerini istedik" dedi.