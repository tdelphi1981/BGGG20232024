Fransa'da üç Türk silahlı saldırıya uğradı
Laon kentindeki bir gece kulubü önünde 3 Türk silahlı saldırıya uğradı. Yaralanan Türkler'den birinin durumu kritik.
Fransa'da üç Türk genci gece kulübü çıkışında silahlı saldırıya uğradı. Saldırıya uğrayan gençlerden Mehmet Yıldırım kolundan yaralanırken, Adem Buran'ın sırtına üç kurşun isabet etti. İsmail Kıbır'ın yara almadan kurtulduğu saldırıyı gerçekleştirenin sabıkalı bir Fransız vatandaşı olduğu açıklandı. Yoğun bakımdaki Adem Buran'ın hayati tehlikesi devam ediyor.

Olay ülkenin kuzeyindeki Laon şehrinde meydana geldi. Gittikleri gece kulübünde kimliği belirsiz kişiler ile tartışan Mehmet Yıldırım (18) İsmail Kıbır (19) ve Adem Buran (21) güvenlik görevlileri tarafından dışarı çıkarıldı. Dışarıda uzun süre tartıştıkları kişileri bekleyen gençler, bu kişinin silahlı saldırısına uğradı. Saldırganın kurşunlarına hedef olan Mehmet Yıldırım kolundan yaralanırken, Adem Buran'ın sırtına üç kurşun isabet etti. Türk gençlerinden İsmail Kıbır ise yara almadan kurtuldu. Ağır şekilde yaralanan Buran, olay yerinden arkadaşlarının yardımı ile hastahaneye yetiştirildi. Reims Devlet Hastahanesi'nde yoğun bakım ünitesinde tedavisi süren Buran'ın hayati tehlikesi devam ediyor.

SALDIRGAN SABIKALI VE FRANSIZ

Olay yerine gelen Fransız polisi, güvenlik kamerası görüntülerini inceleyerek tanıkların ifadesini aldı. Kamera kayıtlarından ve tanık ifadelerinden saldırganın kimliğini tespit eden polis, Fransa genelinde zanlıyı arıyor. Polis kaynakları saldırganın kimliğini açıklamazken, tanık ifadelerinden elde edinilen bilgilere göre saldırganın Fransız ve sabıkalı olduğu öğrenildi. Asker kökenli saldırganın daha önce 15 yıl cezaevinde kaldığı ve Nisan 2012'de cezaevinden çıktığı belirtiliyor. Polis olayla ilgisi bulunduğu öne sürülen 2 kişiyi gözaltına aldı.

"OLAYIN ÖRTBAS EDİLMESİNDEN ENDİŞE EDİYORUZ"

Yoğun bakımda yaşam mücadelesi veren Adem Buran'ın babası Ahmet Buran, yaşanan olaylardan dolayı gece kulübünün yetkilerini ve güvenlik görevlilerini suçladı. Diskodaki tartışmayı da saldırganın başlattığını belirten Buran, Fransız basınında çıkan haberlerden dolayı rahatsız olduğunu dile getirdi. "Fransız basını yaşanan olaya çok sıradan bir olaymış gibi yaklaşıyorlar. Polis yetkilileri saldırganın kimlik bilgilerine ulaşmalarına karşın henüz yakalayamamış olmalarını anlayamıyorum" diyen Ahmet Buran, "Olayın sonuna kadar takipçisi olacağınm. Olayın örtbas edilmesinden endişe ediyoruz" ifadelerini kullandı.