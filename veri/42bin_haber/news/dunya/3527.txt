21 kişilik Birleşmiş Milletler barış gücü görevlisi serbest bırakılacak
Suriye'den gelen yeni habere göre - Cihan Haber Ajansı'na açıklamada bulunan Yermük Şehitleri Komutanlarından Ebuleys'in açıklamaları.
Suriyeli muhalif gruplardan Yermük Şehitleri Tugayı, Suriye'nin güneyindeki Golan Tepeleri yakınlarında kaçırdıkları 21 kişilik Birleşmiş Milletler barış gücü görevlisini en kısa zamanda teslim edeceklerini bildirdi. 

Cihan Haber Ajansı'na açıklamada bulunan Yermük Şehitleri Komutanlarından Ebuleys, BM barış gücü görevlilerinin kendilerinin misafiri olduğunu ifade ederek, yönetimin yoğun bombardımanı sonucu oluşan güvenlik sıkıntısı sebebiyle BM görevlilerini serbest bırakamadıklarını söyledi. Ebuleys, "BM görevlileri bizim misafirimiz, bombardımanın durması ve güvenliğin tesis edilmesi ile birlikte bu görevliler BM yetkililerine en kısa zamanda teslim edilecek." diye konuştu.

BM görevlilerini kaçırma gibi bir niyetlerinin olmadığını ifade eden muhalif komutan, "Yönetime bağlı ordu zaman zaman BM araçları süsü verdiği araçları kullanarak çeşitli saldırılar gerçekleştirdi. Bizde BM barış gücü araçlarının geldiğini görünce durumu anlamak için durdurduk. Onlarla yaptığımız görüşme sonrasında gerçekten BM görevlileri olduğunu anladık. Serbest bırakıp göndermek istedik. Ancak yönetimin bombardımanı başlayınca bu görevlileri misafir etmek durumunda kaldık." dedi.

Arap ve uluslar arası basın kuruluşları tarafından Yermük Şehitleri Tugayı ile ilgili farklı iddiaların ortaya atıldığını savunan Ebuleys, "Biz Özgür Suriye Ordusu'na bağlı askeri bir birliğiz. Uluslar arası yasa ve kanunlara bağlıyız. Bunların başında da BM uluslar arası sözleşmeler gelir" diye konuştu.