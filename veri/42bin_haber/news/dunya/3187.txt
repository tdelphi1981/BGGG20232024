"Söyledikleri yalansa vicdanı rahat bırakmaz"
Oscar Pistorius'un öldürmekle suçlandığı model sevgilisi Reeva Steenkamp'ın babası, ampute atletin, kızının nasıl öldüğüne dair yalan söylüyorsa, vicdanıyla yaşamak zorunda olacağını söyledi.
Barry Steenkamp, Güney Afrika'da yayımlanan Beeld gazetesine verdiği röportajda, Pistorius'un, 29 yaşındaki kızı Reeva'yı yanlışlıkla vurduğu iddiası doğru değilse yalnız başına acı çekeceğini ve kendi vicdanıyla yaşamak zorunda olacağını kaydetti.

Steenkamp ayrıca, Pistorius doğruyu söylüyorsa bir gün onu affedebileceğini sözlerine ekledi.

Sulh hakiminin dün kefaletle salıverilmesine karar verdiği Pistorius, böylece davası sürerken kaldığı cezaevinden tahliye edilme hakkına kavuştu.

Pistorius için 1 milyon rand (yaklaşık 203 bin TL) kefalet bedeli tayin eden Baş Yargıç Desmon Nair, ünlü atletin paranın 100 bin randlık (yaklaşık 20 bin TL) kısmını peşin ödemesi ve geri kalanını da ödeyebileceğini kanıtlaması durumunda serbest kalabileceğine karar vermişti.

Pistorius, Sevgililer Günü olarak kutlanılan 14 Şubat'ta kız arkadaşı Reeva Steenkamp'i öldürdüğü iddiasıyla gözaltına alınmıştı.