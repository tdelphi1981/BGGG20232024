Lieberman: Hz. Musa bizi niye...
İsrail Dışişleri Bakanı Avigdor Lieberman, ABD'de katıldığı bir toplantıda "Hz.Musa Yahudileri neden Ortadoğu'ya getirdi" diye sordu.
İsrail Dışişleri Bakanı Lieberman, Savunma Bakanı Ehud Barak ve eski dışişleri bakanlarından Tzipi Livni, ABD'nin başkenti Washington'da düzenlenen Saban Forumu'na katıldı. Forum sırasında konuşan Lieberman, Filistin Devlet Başkanı Mahmud Abbas'ı hedef alan açıklamalarının yanı sıra yeni yerleşim birimleri kurma kararını da savundu. Lieberman, "Yerleşim birimleriyle başkentimizi korumaya çalışıyoruz. Bu güvenliğimiz için gerekli. Yerleşim birimleri barışa engel değil. Tersi aslında doğru." diyerek yerleşim birimlerini savundu. İsrail, Filistin'e BM Genel Kurulu'nda "gözlemci devlet" statüsünün verilmesinin hemen ardından yeni yerleşim birimleri kurulacağını açıklamıştı.

Lieberman, konuşması sırasında Hz. Musa'yı Yahudileri neden Ortadoğu'ya getirdiğini de alaylı bir şekilde sorguladı. Lieberman, "Öncelikle Hz. Musa'yı Yahudileri Ortadoğu'ya getirdiği için eleştiriyorum. Neden Benelüks'e (Hollanda, Belçika, Lüksemburg bölgesine) gitmedik ki? Bölgemizde pekçok sorun var." ifadelerini kullandı.