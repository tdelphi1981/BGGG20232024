Myanmar'daki depremde ölü sayısı 26 oldu
Myanmar'da geçtiğimiz pazar günü meydana gelen depremde yaşamını yitirenlerin sayısı 26'ya yükseldi. Depremde 12 kişi de kayboldu. Kızılhaç'ın Myanmar sorumlusu Aung Kyaw Htut, pazar günü ülkenin ikinci büyük şehri Mandalay'ın kuzeybatısında meydana gelen deprem ve artçılarda 26 kişinin öldüğünü, 231 kişinin yaralandığını, 12 kişinin kaybolduğunu ve 250 evin kullanılamaz hale geldiğini söyledi.

Depremden zarar görenlere barınacak geçici yerler ayarladıklarını belirten Htut, bölgede hayatın normale dönmesi için ellerinden geleni yaptıklarını ifade etti.

Devlet Başkanı Thein Sein, tüm uluslararası örgütlerin de yardımını alarak bölgedeki yaraların en kısa sürede sarılacağının sözünü vermişti.

Myanmar'da pazar günü sabah saatlerinde 6,8 büyüklüğünde deprem kaydedilmiş, ardından 5,8'lik bir artçı deprem daha olmuştu.