Afrikanın altın zengini Malide bir kuyumcu dükkanı bile yok
Fransanın askeri müdahalesiyle bütün dünyanın gözlerini çevirdiği Mali, zenginlik içinde yoksulluk yaşıyor. Afrikanın en zengin altın madenlerine ve uranyum yataklarına sahip ülkenin başkenti Bamakoda ise bir kuyumcu bile bulunmuyor.

UZUN yıllar Fransızlar’ın sömürgesi olan Mali, son yıllarda batılı ülkelerin yanı sıra Çin gibi uzak doğu ülkelerinin de iştahını kabartıyor. Yeraltı madenleri açısından oldukça zengin olan Mali Fransa’nın yanı sıra Çin’in de ablukası altında. Tarım ürünleri ve yeraltı kaynaklarını işletme imkanına sahip olmayan Afrika’nın en büyük elmas, altın ve uranyum kaynaklarına sahip olan Malililer’in geleceği, köprü, yol ve kamu binaları karşılığında ipotek altına alınmış durumda. Mali’de yılda yaklaşık 50 ton altın çıkarılıyor. Bu altını çıkaran üç devlet var. Güney Afrika, Kanada ve Amerika Birleşik Devletleri. Fransa ile Çin ise zengin Uranyum madenlerini işletiyor.  Mali’nin ithalatının çoğunluğunu Çin’in kalitesiz ürünleri oluşturuyor. Kanada ise altın madenleri karşılığında 1993-94 yıllarında ekonomik kriz nedeniyle ara verdiği eğitim masraflarını üstlenmiş. Ancak yılda 50 ton altın çıkan Mali’nin başkenti Bamako’da tek bir kuyumcu yok. 
Dünya mirası tehdit altında 
Mali günümüze kadar gelen tarihi ilim merkezleri, 13 ve 15. yüzyıla ait tıp, tarih, ilahiyat, dilbilgisi, coğrafya gibi konulardaki el yazmalarıyla nam salmasına rağmen ilk üniversitesine 2002’de  kavuşmuş. BM Dünya Mirasları Koruma listesinde bulunan Timbuktu şimdi ise yok olma tehdidiyle karşı karşıya. Timbuktu’da, türbelerin yanı sıra, 60 özel kütüphanede 700 bin dolayında çok eski el yazması kitap bulunuyor. 
SAYIN ERDOĞAN KEŞKE SOMALİ GİBİ BURAYA DA GELİP BİZE YOL GÖSTERSE 
MALİ Yüksek İslam Konseyi Başkanı İmam Mahmut Dicko, Bamako’da Star’a konuştu. Mali’nin bölgesel gerçekleri olduğunu belirten Dicko, “Keşke İslam ülkelerinin askerleri burada olsaydı. Yer altı kaynaklarımızı onlar işletseydi. Somali’ye giden, onlara yol gösteren Sayın Erdoğan’ı ülkemizde görmek ve bize destek vermesini isteriz. İslam dünyasını temsilen Mali’yi ziyaret eden ilk başbakan olarak Erdoğan’ı misafir etmekten büyük onur duyarız”dedi. Yaklaşık iki yıldır süren sorunların çözümü noktasında İslam dünyasından gerekli desteği alamadıklarından yakınan Dicko şunları söyledi: “Fransız müdahalesini destekliyoruz çünkü; Mali çok büyük bir ülke ve nüfusu az. Devlet imkanları ise çok kısıtlı ve yetersiz. Fransız müdahalesinden sonra komşu ülkelerde yardım etmeye başladı.”