Suriyeli kadınlara cinsel şiddet!
Tecavüzün, Suriye iç savaşının "belirgin ve rahatsız edici" bir parçası haline geldiği öne sürüldü.(Metin Güneş / CNN TÜRK / Londra) -- Bugün yayımlanan bir rapora göre, Suriyeli kadın ve genç kızlar ülkeden kaçmalarına ana neden olarak cinsel şiddeti gösterdiler.

Uluslararası Kurtarma Komitesi'ne (IRC) konuşan kadın ve genç kızlar, silahlı adamlar tarafından halka açık yerlerde ve evlerinde saldırıya uğradıklarını söylediler.

Bazen bir kaç erkek tarafından gerçekleştirilen tecavüzler sıklıkla aile üyelerinin gözleri önünde yapıldı.

IRC İngiltere acil alan sorumlusu Sanj Srikanthan, "Suriyeli kadınlarla konuşurken duyduğumuz hikayeler cidden dehşet verici. Bu kadınların birçoğunun başından tecavüz ve işkence geçmiş. Ama mülteci olarak aileleri için gıda ve barınacak yer sağlamak bir yana, fiziksel ve duygusal yaralarını iyileştirmek için de yardım alamıyorlar" dedi.

IRCA, Lübnan ve Ürdün'de ki 240 Suriyeli kadın ve genç kızla yapılan görüşmelerde özellikle de Suriye'de yol keserek yapılan kontrollerde kaçırma, tecavüz, işkence ve cinayetler işlendiğini öğrendi.

IRC, rakam vermenin mümkün olmadığını söyledi ancak bugün yayımlanan rapor Suriye'de tecavüzün bir savaş stratejisi olarak kullanıldığına dikkat çekiyor. 

IRC, mültecilere ev sahipliği yapan ülkelerin yükünü azaltmak için yapılan doğrudan yardımın önemli miktarlarda arttırılması gerektiği yolunda çağrıda bulundu. 

ABD, Ürdün'e 100 milyon dolar verdi, ancak IRC bağışta bulunanların Irak, Lübnan, Ürdün ve Türkiye'ye daha fazla yardımda bulunmaları gerektiğini belirtti.