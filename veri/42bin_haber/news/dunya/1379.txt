‘Muhbir’ olmaları koşuluyla bırakılmış
İç savaşın devam ettiği Suriye’de, Beşşar Esed ve yandaşlarının, gözaltına aldıkları bazı sivil halkı, muhbirlik yapmaları şartıyla serbest bıraktığı ortaya çıktı.
 Lazkiye başta olmak üzere Türkmen yerleşim yerlerine Esed askerlerince düzenlenen baskınlarda gözaltına alınan, iç savaşın tarafı olmayan vatandaşların, rejim lehine muhbir olmaları şartıyla serbest bırakıldığı ortaya çıktı. Muhbir olmayı kabul etmek zorunda kaldığını ifade eden, ismini vermek istemeyen bir Suriye vatandaşı, kendisine ya da ailesine zarar verilmesinden endişe ettiğini söyledi.
 Serbest bırakıldıktan sonra ailesini de alarak Türkiye’ye sığındığını anlatan Suriyeli, “Bir gece evimi basarak beni gözaltına aldılar. Esed askerleri tarafından sorgulandım. Rejim lehine muhbir olmam şartıyla serbest bıraktılar. Ben de kurtulmak için kabul etmek zorunda kaldım. Daha sonra ailemle birlikte Türkiye’ye kaçtım.” dedi.
 Ülkesindeki iç savaşın bir an önce bitmesi temennisinde bulunan Suriyeli, geri dönecekleri günü dört gözle beklediklerini sözlerine ekledi.
 Merkezi Amerika'da bulunan Uluslararası Kurtarma Komitesi (IRC)’ne göre, Suriye’de yaşanan insanlık dramı gün geçtikçe derinleşiyor. Savaşın tarafı olmayan sivil halk ise Türkiye başta olmak üzere çevre ülkelere sığınıyor.  
  