AB'den Kuzey Kore'ye yeni yaptırımlar
AB dışişleri bakanları roket ve nükleer silah deneyen Kuzey Kore'ye yaptırımları ağırlaştırdı.
Brüksel'de toplanan dışişleri bakanlarının aldığı yeni yaptırım kararıyla malvarlıkları dondurulan ve seyahat yasağı getirilen yetkililerin sayısı 26'ya ve malvarlıkları dondurulan şirket ve kuruluşların sayısı 33'e yükseldi.

AB resmi gazetesinde yarın yayımlanarak yürürlüğe girecek ilave yaptırımlar kapsamında Kuzey Kore'ye balistik füze imalinde kullanılan malzemelerin ihracatı durduruldu.

AB dışişleri bakanları ayrıca Kuzey Kore tahvillerine yönelik işlemleri ve bu ülkeyle altın, kıymetli madenler ve elmas ticaretini yasakladı.

-Zimbabwe'ye yaptırımlar gevşetildi-

Bu arada AB dışişleri bakanları, siyasi partilerin yeni anayasa konusunda uzlaşarak referanduma gitme kararı aldığı Zimbabwe'ye uygulanan yaptırımları hafifletti.

AB bu kapsamda Zimbabwe'de 6 hükümet üyesine ve 21 yetkiliye uyguladığı seyahat yasağını ve malvarlıklarını dondurma kararını geri aldı.

Dışişleri bakanları, 16 Mart'ta anayasa referandumuna gidecek Zimbabwe'den demokratik seçimlerin bu yıl gerçekleştirilmesini istedi.