İsrail'den mahkumları ziyaret yasağı
Ramallah'taki Filistin Yönetimi, İsrail Hapishane İdaresi'nin, ''ziyaretler için tanınan deneme süresinin sona erdiği'' gerekçesiyle mahkumların, yakınları tarafından ziyaret edilmesini engellediğini belirtti.
 Ramallah'taki Filistin Yönetimi'nde Esirler Bakanı İsa Karaki, AA muhabirine yaptığı açıklamada, Gazze Bölgesi'ndeki hapishanelerde bulunan 444 Filistinli tutuklunun, İsrail Hapishane İdaresi'nce ''ziyaretler için tanınan deneme süresinin sona erdiği'' gerekçesiyle yakınlarını görmelerinin engellendiğini ifade etti. Karaki, ''İsrail, tutukluları en doğal haklarından mahrum edip, anlaşma öncesindeki haline döndürmek için çalışıyor'' dedi.
          
 İsrail'in üç ayda bir kere olmak üzere, Gazzelilerin, tutuklu yakınlarını görmelerine izin veren bir dosya üzerinde çalıştıklarını dile getiren Karaki, ''Filistinli mahkumlar, ziyaret yasağı kararının uygulanması halinde, İsrail Hapishane Yönetimi'yle savaşacakları yönünde tehditte bulundu. Bu durum, hapishanelerde ayaklanmaya neden olacak'' diye konuştu.
          
 Uluslararası Kızılhaç Komisyonu sözcüsü Eymen el-Şihabi ise, komisyonun, Filistinli mahkumlarının yakınlarına, henüz İsrail tarafından ziyaretlerini engellemeye yönelik hazırlanan bir rapor göndermediğini ifade etti.
          
 Filistinli tutuklu yakınlarının ziyaretlerinin kesilmemesini temenni ettiğini dile getiren Şihabi şunları söyledi:
          
 "Ramon Hapishanesindeki 27 tutuklu, geçen Pazartesi, Kızılhaç görevlileri nezaretinde yakınları ile görüştürüldü. Bir sonraki tutuklu yakını ziyaretinin Nefha Hapishanesi'nde olması yönündeki çalışmalarımız devam ediyor.''
          
 İsrail Yönetimi, Haziran 2006'dan bu yana Filistinli tutukluların, aileleri tarafından ziyaretini yasaklamıştı. Gazze hapishanelerindeki 3000 Filistinli mahkum, hapishane şartlarını protesto etmek için geçen Nisan ayında başlattıkları açlık grevine, Mısır'ın aracı olmasıyla Mayıs 2012'de İsrail yönetimiyle yaptıkları anlaşma sonrası son vermişti. Taraflar arasında yapılan anlaşma metni, esirlere uygulanan tecrit, idari gözaltı ve Gazzelilerin İsrail hapishanelerindeki tutuklu yakınlarını görmelerine izin verilmesi yönündeydi.
          
 AA