Lübnan'da, Devlet Bakanı'nın kardeşi tutuklandı
Lübnan Devlet Bakanı Muhammed Fenniş'in kardeşi Abdullatif Fenniş, ülkeye sahte ilaç soktuğu gerekçesiyle tutuklandı.
'Lübnan Dağı' bölgesi yerel mahkemesi tarafından Fenniş hakkında ülkeye sahte ilaç sokma suçlamasıyla çıkarılan tutuklama kararının ardından Lübnan güvenlik güçlerinin Abdullatif Fenniş'i tutukladığı belirtildi.

Fenniş, ülkeye sağlık standartlarına uymayan sahte ilaç sokmak, sağlık bakanlığına ait belgeler ile sağlık bakanının imzasında ve tıbbi raporlarda sahtecilik yapmakla suçlanıyordu.

Lübnan Sağlık Bakanlığı, 2012'nin Aralık ayında ruhsatsız ve standartlara uymayan ilaçların ele geçirilmesinin ardından konuyu yargıya taşımıştı.