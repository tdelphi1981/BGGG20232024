Adriyatik'te ABD F-16'sı kayboldu
İtalya'nın, ABD'nin kontrolündeki Aviano NATO hava üssünden havalanan ABD'ye ait F-16 savaş uçağının, akşam saatlerinde Adriyatik Denizi civarında kaybolduğu bildirildi. İtalyan haber ajansı ANSA'nın haberinde, ABD F-16'sı ile Ravenna kenti semalarındayken iletişimin koptuğu ve uçağın kayıp olduğu açıklandı.

Adriyatik'e düşmüş olabileceği ihtimaller arasında gösterilen F-16'yı arama çalışmalarına İtalyan Sahil Güvenlik Komutanlığı yetkililerinin de katıldığı kaydedildi.

ANSA'nın hava üssündeki kaynaklara dayandırdığı bilgiye göre, uçakla kurulan son iletişimde pilotun tanımlayamadığı bir sorun belirttiği ifade edildi.

Kayıp F-16'nın diğer uçaklarla eğitim uçuşunda olduğu belirtildi.