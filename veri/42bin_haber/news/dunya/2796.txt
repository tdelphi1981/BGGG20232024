Karla gelen tazminat korkusu!
 
 ABD’de kar yağışı ile ilgili sorumlulukların Türkiye ve diğer ülkelere nazaran daha ağır olduğu gözleniyor. Ülkede, kar yağışı sonrası ev ve işyerinin önünü temizlemeyenlere karşı özellikle bu durumdan zarar gören vatandaşların tazminat davası açma hakkı bulunuyor. Mahkemelerin verdiği cezalar alt gelir grubundaki bir ailenin yıllık kazancının bir buçuk katını bulabiliyor.
  
 SON 35 YILIN EN ŞİDDETLİSİ 
 
 ABD’de son 35 yılın en şiddetli kar fırtınasının yaşandığı doğu eyaletlerinde hayat normale döndü. Nemo isimli kar fırtınası ABD’nin kuzeydoğu eyaletleri ve Kanada’nın bir kesiminde hayatı kısmen felç ederken 14 kişinin de ölümüne yol açmıştı. Fırtına sonrasında ise kar birikintileri eğlenceye dönüştü. Yer yer 1 metreyi bulan karın temizlenmesi sokakların genişliğinden dolayı, hızlı bir şekilde kürendi ve boş alanlarda kar tepecikleri oluşturuldu. ABD’de belediyelerin kar yağmadan önce dış bölgeler dahil tüm ana yolları tuzlaması nedeniyle yol kapanma sorunu hemen hemen hiç yaşanmıyor.
 Bu durum, ülkede yoğun kar yağışlarında dahi bir iki gün içinde hayatın normale dönmesini mümkün kılıyor.
  
 EV SAHİPLERİ KALDIRIMLARI TUZLUYOR
  
 Yatay şehirleşmenin daha yaygın olduğu ABD’de güneş gören bölgelerde buzlanma az görülüyor. Ev ve iş yerlerinin önündeki karın temizlenmesi ise mülkiyet sahibinin sorumluluğunda. Herhangi bir işyerinin veya evin önünden geçerken kayıp düşen biri ilk iş olarak belediyeyi değil yer sahibini dava ediyor. Dolayısıyla, her kar yağışı öncesinde yer sahipleri evinin veya arsasının etrafında yayaların kullandığı kaldırım ve benzeri yerleri tuzlamayı ihmal etmiyor.
   
 KİRACILAR KAR TEMİZLİĞİNDEN SORUMLU DEĞİL 
 Amerika’da ev sahibinin sorumlulukları Türkiye veya başka bir ülke ile karşılaştırıldığında çok daha yüksek. Ev sahibi kiraya verdiği ev veya evlerinin her türlü çevre sorumluluğundan sorumlu. Yaz döneminde ev etrafındaki ağaçların çevre sakinleri için tehlike oluşturan dallarının kesilmesinden, sonbaharda yere düşen yaprakların toplanmasına, kışın evin merdivenlerinin ve sokakta ev arsası nispetinde karın temizlenmesinden mülk sahibi sorumlu tutuluyor. Kiracı, oturduğu evin merdivenlerinden kar veya buzlanma nedeni ile düşerek bir uzvunu kırması durumunda ev sahibine dava açabiliyor. 
 BİR TÜRK 35 BİN DOLAR ÖDEDİ
  
 Nitekim isminin belirtilmesini istemeyen bir Türk vatandaşı, New Jersey eyaletinde, alt katında oturan kiracısının aynı sebeple kendisine açtığı tazminat davasında 35 bin dolar ödemeye mecbur kaldığını aktarıyor. Bu rakamın, New Jersey’de dar gelirli bir ailenin yıllık kazancının bir buçuk katına karşılık gelmesi kuralların ve yaptırımlarının ne denli ciddi olduğunu gösteriyor. 
 GÖÇMENLERİN İŞİNE GELİYOR 
 Amerika’da karın yoğun yağdığı günler özellikle göçmenler için ekstra kazanç anlamına geliyor. Göçmenler ve fazladan harçlık biriktirmeyi düşünen lise öğrencileri kapı kapı dolaşıp, kapılarının önünü temizlemek zorunda olan kimselerin işlerini ücret karşılığında yapıyorlar. Karın miktarına göre ücret 5 ile 20 dolar arasında değişebiliyor.
  
 TRAFİK CEZASINA DİKKAT 
 Amerika’ya yeni gelmiş göçmenlerin en çok sıkıntı çektiği konulardan biri de, kendi ülkelerinde alışık olmadıkları trafik ve park kuralları. Ülkenin kar yağışının bol olduğu kuzey eyaletlerinde özellikle ana yollarda "karlı havalarda park etmeyiniz" yazısı ülkenin yeni sakinleri tarafından geç fark edilen ve ancak tecrübe ile algılanabilen bir trafik kuralı. Bu tarz bir trafik cezasının bedeli 50 dolar ve üzeri olabilirken, çekici firma tarafından paralı bir özel parka kaldırılan aracın teslim alınmasının maliyeti ise 300 doları bulabiliyor.