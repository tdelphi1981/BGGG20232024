Obama'dan destek çağrısı
Başkan Barack Obama, Amerikalıları Conecticut'ta yaşanan okul saldırısında hayatını kaybeden öğrencilerin ailelerine destek olmaya çağırdı. Ülke genelinde bu büyük acının paylaşılması adına halkın dayanışma halinde olması gerektiğini ifade eden Obama, "Çocuklarını kaybeden ailelerin bize ihtiyacı var." dedi.
 Yaşanan acı hadise sonrası dün Beyaz Saray'da basın açıklaması yapan Obama, bugün ise internet üzerinden bir mesaj yayınladı. Duygulu olduğu gözlenen Obama, önceki açıklamasnda verdiği mesajlarını tekrarladı ve siyasete bakılmaksızın bu trajedilerin tekrar yaşanmaması için anlamlı adımların atılması gerektiğini söyledi.
 ABD'de özellikle son yıllarda benzer trajediler çokça yaşanıyor. Özellikle son 5 sene içinde okul saldırılarında ciddi bir artış oldu. Obama, bu konuya da vurgu yaptı ve daha sıkı tedbirlerin alınması gerektiğini ifade etti.
 Ölenlerin birçoğunun önlerinde uzun bir gelecekleri olan küçük çocuklar olduğunu hatırlatan Obama, "Ülke genelinde tüm ebeveynlerin kalpleri bu acı olayın ağırlığı içinde, yaşanan kayıpların aileleri adına biz de acı çekiyoruz. Çocukları sağ olarak kurtulan aileler için de dua etmeyi sürdürüyoruz." şeklinde konuştu.
  
 Öte yandan Beyaz Saray Obama'nın acı hadisenin gerçekleştiği Newtown bölgesini yarın ziyaret edeceğini duyurdu.
 CİHAN
  