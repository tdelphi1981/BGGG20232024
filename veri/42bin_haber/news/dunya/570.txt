Yahudilerin torunlarına vatandaşlık hakkı
İspanya'dan 1492 yılında kovulan Sefarad Yahudilerinin torunları artık İspanyol vatandaşı olabilecek.
 Sefarad Yahudileri için İspanyol vatandaşlığına geçiş hakkı, Adalet Bakanı Alberto Ruiz-Gallardón ve Dışişleri Bakanı José Manuel García-Margallo'nun katılımıyla İsrail-Sefarad Evi'nde (Casa Sefarad-Israel) basına duyuruldu. Sefarad Yahudilerine daha önce iki sene İspanya'da kaldıktan sonra verilen vatandaşlık, artık Yahudi Toplumları Federasyonu'ndan aldıkları sertifikayla kayıt yaptırmaları halinde otomatik olarak verilecek. 1982 yılında çıkarılan kanunla verilen bu hak, iki sene bekleme ve Anayasa'ya ve Kral'a bağlılık yemini gerektiriyordu.
 Adalet Bakanı Gallardon, birkaç sene önce Yahudi İspanyolcası konuşan 250 bin civarında insanın olduğunu belirterek şimdi bakanlığa yapılan sayısız başvurularla bu sayının tespitinin çok zor olduğunu söyledi. Bu kararı "yeniden buluşma" olarak niteleyen Gallardon, haksız yere ellerinden alınan İspanyol vatandaşlığının kendilerinin olduğu kadar onların da hakkı olduğunu kaydetti.
 İspanya'nın Yahudi ve Müslüman halklarıyla tarihi bağlarını hatırlatan Dışişleri Bakanı Margallo ise yeni kararla birlikte vatandaşlığa geçişi kolaylaştırmak istediklerini ifade etti. Etkinlikte söz alan Yahudi Toplumları Federasyonu Başkanı Isaac Querub, 520 yıllık nostalji ve özlemden sonra verilen bu haktan dolayı Adalet ve Dışişleri Bakanlarına şükranlarını sundu.
 Endülüs Müslüman Devleti'nin 1492 yılında Kastilya Kraliçesi Isabel ve Aragon Kralı Ferdinand tarafından işgal edilmesiyle birlikte İspanya'da yaşayan Yahudiler, Hıristiyanlığa geçme ya da ülkeyi terk etme seçenekleriyle başbaşa bırakıldı. 31 Mart 1492'de Elhambra Sarayı'nda imzalanan Elhamra Kararnamesi, Sefarad Yahudilerinin İspanya'dan kovuluşunu temsil ediyordu. Vatansız kalan Yahudi ve Müslümanlara Osmanlı Devleti kucak açmış ve onları gemilerle Selanik, İzmir ve İstanbul'a getirmişti.
 CİHAN
  