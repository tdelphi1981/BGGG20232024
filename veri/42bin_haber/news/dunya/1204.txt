Birinin 4, diğerlerinin başına 3 kurşun
Paris'te infaz edilen 3 PKK'lı kadınla ilgili Fransız polisi açıklama yaptı. Polis cinayetin Çarşamba günü saat 18.00 ile 19.00 saatleri arasında işlendiğini, kadınlardan birinin başına 4, diğer ikisinin başına ise 3'er kurşun sıkıldığını belirtti 
 Fransa'nın başkenti Paris'te geçtiğimiz Çarşamba günü infaz edilen PKK'nın kurucularından Sakine Cansız ve diğer iki PKK'lı Fidan Doğan ile Leyla Söylemez cinayetleriyle ilgili Fransız polisi açıklama yaptı.  Fransız polisi, cinayet sonucu öldürülen 3 PKK'lı kadının ailelerini morga çağırdı. Cenazelerin bugün ailelere teslim edilebileceği ileri sürüldü.  Cenazelerin nereye gömüleceğiyle ilgili iddialar da devam ediyor. Fidan Doğan'ın ailesi, kızlarının Maraş'ın Elbistan ilçesinde defnedilmesini isterken diğer iki cenazenin nerede defnedileceği konusunda henüz bir bilginin bulunmadığı belirtildi.  PKK'ya yakın kaynaklar, ailelerin cenazelerin Türkiye'ye gönderilmesini istediğini iddia etmişti.  11 SAAT İNCELEME  Saldırının gerçekleştiği dairede 11 saat boyunca incleme yapan polis ekipleri de binadan ayrıldı.  Sadece güvenlik bariyerlerinin tutulduğu binaya oturan kişilerin girişlerine izin verilmeye başlandı. Saldırının gerçekleştiği dairede bulunan kovanlar da incelemeye alındı.  Fransa'nın başkenti Paris'te aralarında PKK'nın kurucularından Sakine Cansız'ın da bulunduğu 3 kadın, geçtiğimiz Çarşamba günü Kürdistan Enformasyon Bürosu'nda başlarından vurulmuş şekilde bulunmuştu. İnfaz edilenlerden Fidan Doğan Kürdistan Ulusal Konseyi'nin Paris temsilciliğini yürütüyordu. Leyla Söylemez de, PKK'lı genç bir aktivistti.  TÜRKÇE İNTİKAM YEMİNİ   Olayın ardından saldırı bölgesinde toplanan PKK sempatizanları Kürtçe ve Türkçe sloganlar atarak intikam yemini etmişti. PKK sempatizanları yarın büyük bir gösteri düzenleyecek.