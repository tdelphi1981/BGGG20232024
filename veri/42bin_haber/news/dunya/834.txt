Napolitano "Monti iyi iş çıkardı"
İtalya Cumhurbaşkanı Giorgio Napolitano yıl sonu resepsiyonunda Başbakan Monti'nin ani istifa kararı dolayısıyla parlamentonun normal zamanından önce feshedilecek olmasından duyduğu üzüntüyü dile getirdi 
 İtalya Cumhurbaşkanı Giorgio Napolitano, "ülke için önemli" olarak nitelediği bazı yasaların ve reformların parlamento tarafından onaylanmadan yasama döneminin kapanmasını, "Başka bir kayıp yasama yılı oldu" sözleriyle eleştirdi.  
 PARLEMENTERLERİ ELEŞTİRDİ
  
 Cumhurbaşkanı Giorgio Napolitano, cumhurbaşkanlığı sarayı Quirinale’de devletin üst kademesine yönelik yıl sonu dolayısıyla düzenlediği resepsiyonda, her kesime birtakım mesajlar verdi.  
 Napolitano, daha önce pek çok defa parlamentoda görüşülmesi için bizzat çağrıda bulunduğu seçim yasası için de "Bu seçim yasası reformu, affedilemez büyüklükte bir başarısızlıktır" diyerek, reformun görüşülmesini ağırdan alan parlamenterleri eleştirdi. 
  
 'KAYIP BİR YASAMA YILI'
  
 Napolitano, seçim yasası reformu başta olmak üzere çıkarılamayan diğer reformlar için de parlamentonun fırsatları harcadığını belirterek, "Başka bir kayıp yasama yılı oldu" ifadesini kullandı. Başbakan Monti’nin ani istifa kararı dolayısıyla parlamentonun normal zamanından önce feshedilecek olmasından duyduğu üzüntüyü dile getiren Napolitano, Monti’nin Avro Bölgesi’ndeki mali krizden en çok etkilenen ülkelerin başında gelen İtalya’yı kurtarmak için iyi iş çıkardığını ancak zaman zaman bazı direnişlerle de karşılaştığını söyledi.  
 Siyasilere seslenen Napolitano, "Siyasi güçler, İtalya’nın son aylarda tamir ettiği imajını, seçim döneminde mahvetmemelidirler" dedi. Giorgio Napolitano, seçimlerden sonraki gelecek 5 yıllık yasama döneminin İtalya’nın reformlarını ve değişimlerini gerçekleştirmesi için makul bir süre olduğunu belirterek, yeni yasama döneminden beklentisini de dile getirmiş oldu.  
 YARGIÇLARA DA SESLENDİ
  
 Yargıçlara da hitap eden ve onlara destek çıkan 87 yaşındaki cumhurbaşkanı, "Palermo’dan, kuzeydeki büyük kentlere, kurallara, sorumluluklarınıza ve güçler dengesine saygı çerçevesinde, gidebildiğiniz yere kadar ileri gidin. Biz çok açık bir şekilde sizin yanınızdayız" diye konuştu.  
 Eski başbakanlardan Silvio Berlusconi ve partisi Özgürlükçü Halk Partisi’nin (PDL) geçen hafta, ekonomi profesörü teknokrat Mario Monti Hükümeti’nden desteğini çekmesi, bunun üzerine de Monti’nin bütçe yasasının onaylanmasıyla istifa edeceğini açıklaması sonucu seçim atmosferine giren İtalya’da, gözler bu haftaya çevrilmiş durumda.  
 Kritik bütçe yasasının bu hafta parlamentoda onaylanması ve Monti’nin istifasını sunmasını takiben, Cumhurbaşkanı Napolitano’nun parlamentonun alt ve üst kanatlarını feshederek seçim takvimini başlatması bekleniyor. İtalya’da seçimlerin Şubat 2013’te yapılması öngörülüyor.