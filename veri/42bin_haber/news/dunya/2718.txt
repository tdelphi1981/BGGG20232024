Çinliler yılan yılına böyle girdi
Çin'in en büyük geleneksel bayramı olan Bahar Bayramı'nda (Çin yeni yılı olarak da biliniyor ) halk, yeni yıla has süslenen ve akşamları aydınlatılan bayram manzarasının keyfini çıkarıyor.
Çin'in 12 hayvanlı geleneksel ay takvimine göre geçen yıl kutlanan 'Ejderha yılı' bitti, 'Yılan yılı' başladı.
Ülkede hemen her yer, geleneksel kırmız renkli fenerler, uğur getirdiğine inanılan sözler, simgeler ve yılan figürleriyle süslendi. Halk gündüz, bayramın hissedildiği panayırlar ve parklara akın ederken, akşamleyin ise bayram dolayısıyla süslenen mekânlardaki akşam manzarasının keyfini çıkarıyor. Bu mekânların başında da Chengdu şehrindeki Tianfu Meydanı ve yakınındaki tarihi caddeler geliyor.

Halk burada gökdelenler arasındaki meydanda aydınlatılan değişik renkteki ağaçlar, lazerli su gösterisi, yeni yıl figürleri ve çiçeklerle 'yeni yılınız kutlu olsun' yazısının önünde bol bol fotoğraf çektirip, manzaranın tadını çıkarıyor.

Meydandaki manzarayı çocuğuyla görmeye gelen Li ailesi, yeni yılın ilk akşamında, bayram figürleriyle süslenmiş muhteşem manzarayı görmek için buraya geldiklerini söyledi.

Şehirdeki diğer tarihi mekânlar da bayram için aydınlatıldı. Özellikle fotoğraf çekmeyi sevenler için bu mekânlar önemli bir fırsat.

Çin'de bayram nedeniyle 7 günlük resmi tatil yapılıyor. Halk genelde panayırlar, parklar yada turistik yerleri gezerken, maddi durumu iyi olanlar ise tatili yurt dışında geçiriyor.