Papa'dan son vaaz
PERŞEMBE akşamı görevinden feragat edecek Katolikler'in ruhani lideri Papa 16. Benediktus, Aziz Petrus Meydanı'nda son kez halkın önüne çıktı. Binlerce kişiye hitap eden Papa, "Görevden feragat etme kararım, Haç'ı terk etmek anlamına gelmiyor" dedi.
Papa 16. Benediktus, makamı boşaltmasının öncesinde geleneksel Genel Kabul Günü nedeniyle yaklaşık 150 bin kişinin bulunduğu kalabalığı selamladı. Bu önemli gün için günler öncesinden hazırlıklar yapılırken, yoğun güvenlik önlemleri alındı. Üstü kapalı Papalık aracıyla (Papamobile) meydana giriş yapan Papa, 'Yaşasın Papa' nida ve alkışlarla karşılandı. '16. Benediktus seni yeniden Papa olarak görmek istiyoruz' yazılı pankartlar da dikkat çekti. Papa bazı çocukları da kucağına alarak, onları kutsadı. Daha sonra meydandaki inananları da kutsamasının ardından İncil'den alıntılar yaparak gerçekleştirdiği hitabında Papa, Katolik Kilisesi'nin geleceğinden güven duyduğunu söyledi. Görevi bırakma kararının ağırlığının ve yenilinin bilicinde olduğunu dile getiren Papa, "Ancak, bu kararı, derin bir iç huzuruyla aldım. Bu, Haç'ı terk ettiğim anlamına gelmiyor" dedi. 

Kiliseyi bu kadar canlı gördüğü için duygulandığını da ifade eden Papa, göreve geldiği 2005 yılından bu yana omuzlarına ağır bir yük bindiğini belirtirken, "Bu dönemde Tanrı bana her daim yol gösterdi" dedikten sonra sözlerine şöyle devam etti: "Son dönemde Kilise'nin zor dönemleri de güzel dönemleri de oldu. Sular dalgalıydı, rüzgar ters esiyordu ve Tanrı sanki uykuda gibiydi ama ben her zaman Tanrı'nın bu teknede olduğunu biliyordum. Bu tekne Kilise'nin, benim değil."

Tören ardından Papa 16. Benediktus Twitter hesabından, "Herkesin, Hıristiyan olmanın, Tanrı'nın sevdiği kulu olan Oğul'u (Hz. İsa) bize vermesinin coşkusunu yaşamasını isterim" mesajını yayınladı.

PEDOFİLİ SKANDALINA ADI KARIŞAN KARDİNAL DE KATILDI 

Papa'nın halk veda ettiği son genel oturuma, 1980'li yıllarda Los Angeles'ta başpiskopos görevindeyken, Kilise'de yaşanan 129 pedofili (sübyancılık) olayını örtbas ettiği öne sürülen Kardinal Roger Mahony de katıldı. ABD basını, Mahony'nin Papalık seçimlerine katılacak olmasını tam anlamıyla ‘skandal' olarak adlandırmıştı.