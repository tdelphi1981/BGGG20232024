Barzani'den Bağdat'ı kızdıracak anlaşma
Barzani, Gazpromla anlaşma imzaladı; Bağdatta tansiyon yükselecek
İlk kez esmi temaslarda bulunmak üzere Rusya'nın başkenti Moskova'da bulunan Irak Kürt Yönetimi lideri Mesut Barzani, Rusya'nın en büyük beşinci petrol üretim şirketi GazpromNeft'le anlaşma imzaladıklarını açıkladı.

GazpromNeft'in bölgelerindeki çalışmalarından memnun olduklarını kaydeden Barzani, "Yeni anlaşma Rus şirketi ile son günlerde imzalandı." dedi. Kürt lider yeni anlaşmanın detayları ile ilgili bilgi vermedi.

Anlaşmanın, Irak'ta petrol anlaşmalarında tek yetkili otorite olduğunu açıklayan Bağdat yönetimi ile Kürt yönetimi arasında tansiyonun yükselmesine neden olacağı belirtiliyor. Bağdat, Kürt yönetimi ile anlaşma imzalayan petrol şirketlerinin ülkenin diğer bölgelerindeki faaliyetlerine izin vermeyeceği tehdidinde bulunuyor.

Fransız Total şirketinin Kürt Bölgesi'ndeki Taza, Harir ve Safen'de petrol çıkarım ihalelerini almasının ardından, Irak hükümeti Fransız şirketten Halfaya bölgesindeki çalışmalarını sonlandırmasını talep etmişti.

Amerikan petrol şirketleri ExxonMobil ve Chevron da Kürt Bölgesi'nde faaliyette bulunan şirketler arasında.

GazpromNeft, Kürt Bölgesi'nde Garmian ve Şakal bölgelerinde petrol üretimi yapan tek Rus şirketi. GazpromNeft, Bedre bölgesinde uluslararası konsorsiyum içinde yer alıyor.

Irak hükümetine olan petrol bağımlılığından kurtulmak için Türkiye üzerinden petrol ihracatı planlayan Irak Kürt Yönetimi'nin bölgede diğer Rus petrol şirketleri ile de çalışmak istediği ifade ediliyor.