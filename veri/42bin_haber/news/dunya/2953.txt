"Türkiye, Avrupa'nın zenginliği için çok değerli"
Hollanda Senatosu ve Avrupa Konseyi Parlamenter Meclisi'nin (AKPM) eski başkanı, Hollandalı Senatör Rene Van der Linden, Türkiye'nin Avrupa Birliği (AB) için önemine işaret ederek, "Türkiye, Avrupa'nın geleceği için çok büyük bir öneme sahip. Türkiye, Avrupa'nın istikrarı ve zenginliği için çok değerli" dedi.
Türkiye ile Hollanda arasında dostça ilişkilerin gelişmesini ve milletlerin birbirine yakınlaşmasını sağladığı için Cumhurbaşkanı Abdullah Gül tarafından kendisine Cumhuriyet nişanı takdim edilen Hollanda Senatosu ve AKPM eski başkanı, Senatör Linden, AA;ya konuştu.

Türkiye'nin NATO'ya ve Avrupa Konseyi'ne her zaman vefalı davrandığını belirten Linden, Ankara'nın, AB'ye katılım yolunda bugüne kadar çok şeyler başardığını söyledi.

Linden, tüm AB üyesi ülkelerin adaylık sürecinde Türkiye'ye destek olma sözü verdiğini hatırlatarak, gelinen noktada birliğe üye bazı ülkelerin bu verilmiş sözleri unuttuğunu anlattı.

Linden şunları kaydetti:

"Tüm AB üyesi ülkeler bu süreçte olumlu davranış sergileme sözü verdi. Tam üyelik için müzakerelere başlandı, özel ortaklık için değil. Eğer şimdi birliğin bazı devletleri tutumlarını değiştiriyorsa bu adil değil, onlar Türkiye'nin birliğe katılımını zorlaştırıyor. Tabi ki her iki taraf da taahhütlerini yerine getirmek zorundadır. Türkiye, Avrupa'nın geleceği için çok büyük bir öneme sahip. Türkiye, Avrupa'nın istikrarı ve zenginliği için çok değerli."

Bugün Suriye'ye ve İran'a bakıldığında, Türkiye'nin komşularıyla bazı sıkıntılarının görüleceğini ifade eden Linden, Ankara'nın AB ve NATO tarafından tam desteklenmeye ihtiyacı olduğuna dikkati çekti.

Linden, birliğe katılımın bir süreç olduğuna vurgu yaparak, bu tarz süreçlerde her zaman inişler çıkışlar olabileceğine değindi.

-"İyi bir krizi çarçur etme"-

Senatör Linden, Avrupa'nın bir süredir ekonomik krizle boğuştuğunu, bu krizden sonra yeni zorluklarla da karşılaşabileceğini, önemli olanın bu krizlerden ders çıkarılması gerektiğini kaydetti. Linden, "Eminim ki krizlerin her biri birliği daha ileriye taşıyor, zaman zaman krizlere sahip olmak gerek. Bu noktada şu atasözünü söylemek gerek, 'iyi bir krizi çarçur etme'. Bugün AB, içinde var olan problemlerle mücadele ediyor ve bunu gerektiği gibi yapıyor. İyileşmenin ilk işareti görülüyor ama bu yeterli değil tabi ki. Zaman alıyor ama AB, dünya ekonomisinde önemli bir oyuncu kalmaya devam edecek" diye konuştu.

Ekonomik sıkıntıların bugüne kadar AB içinde karşılaşılan en zor kriz olduğunu anımsatan Linden, asıl sorunun, AB'yi bir bütün olarak ya da birbirine yakın toplum olarak tutup tutamayacakları olduğunu ifade etti.

Avrupa'da son yıllarda gözlenen ırkçılık ve İslam karşıtlığıyla ilgili olarak ise Linden, İkinci Dünya Savaşı'ndan sonra Avrupa'da hızla görülen bu sorunların üstesinden gelinebilecek problemler olduğunu savundu. Linden, "Çünkü bu bir medeniyet problemidir. Açıkça söylemeliyim ki herhangi bir dine, azınlığa veya topluma karşı yapılmış nefret söylemi, sadece onlara karşı bir nefret söylemi değil aynı zamanda benim gibi olan insanlara karşı da yapılmış bir söylemdir. Çünkü biz kültürler arası diyaloğu, karşılıklı anlayışı destekliyoruz. Yanlış anlamaya ve özellikle önyargıya karşı savaşıyoruz" şeklinde konuştu.

-"Biz Rusya'yı kenara atamayız"-

Türkiye'nin güneyine konuşlandırılan Patriot savunma sistemlerine değinen Linden, İran ve Rusya tarafından dile getirilen endişelerin yersiz olduğunu söyledi.

"NATO'nun, vefakar ortağı Türkiye'yi desteklemesi doğru" diyen Linden, Suriye krizinin çözümünde Rusya'nın rolüne işaret etti.

Linden, "Türkiye'nin güneyine konuşlandırılan Partiotları, bölgede daha fazla bir askeri çatışmalar sürecinin başlangıcı olarak görmüyorum. Avrupa tarafından bakıldığında, kişisel olarak, bu süreçte Rusya'nın daha fazla işin içinde yer alması gerektiğini düşünüyorum. Çünkü Rusya çok önemli bir ülke, Avrupa ve Batı dünyası Rusya ile ilişkiler noktasında 19'uncu ve geçtiğimiz yüzyılda başarısız oldu. Rusya uluslararası toplumun olumlu bir şekilde parçası olmak zorunda, biz Rusya'yı bir kenara atamayız" ifadelerini kullandı.