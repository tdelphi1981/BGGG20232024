Kıyamet söylentisi yayan 5 kişiye hapis
Tüm dünyada yankı bulan ve 21 Aralık günü dünyanın sonunun geleceği kehanetiyle ilgili haberler Çin'de de giderek artıyor. Çin'in orta kesimindeki Hubei eyaletinde kıyamet söylentisini yaydığı belirtilen 5 kişinin tutuklandığı bildirildi.
Çin medyasında yer alan haberde, eyaletin başşehri Wuhan'da kıyamet söylentileri yayan 5 kişinin halka korku salmak ve sosyal düzeni bozmak suçlarından ötürü gözaltına alındığına yer verildi. Yaşadıkları bölgede bağırarak ve hazırladıkları broşürleri dağıtarak kıyamet yaygarası koparan 5 Çinliye 10 günlük hapis cezası verildiği kaydedildi.

Çin'de geçtiğimiz günlerde bir başka Çinli de, Mayalar'ın "21 Aralık'ta kıyamet kopacak" kehanetinin verdiği korkuyla kendi gemisini inşa etmiş ve o gün geldiğinde gemiye binerek kıyametten korunacağını dile getirmişti.