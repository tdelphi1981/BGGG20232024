Türk kızına kezzaplı saldırı
Almanya'nın Düsseldorf kentinde yaşayan bir Türk kızı kapısının önünde kezzaplı saldırıya uğradı. Saldırganı talihsiz kızın ayrıldığı Türk sevgilinin azmettirdiği ortaya çıktı.
Almanya'nın Düsseldorf kentinde yaşayan Reyhan A. adlı Türk kızı, kapısının önünde kezzaplı saldırıya uğradı. 20 yaşındaki Reyhan'ın, Hilden kasabasındaki evlerinin çalan kapısını açtığında kapıda duran 18 yaşındaki birinin yüzüne attığı kezzapla ağır yaralandığı bildirildi.

Kapıyı çalan kişinin eczaneden temin ettiği öğrenilen kezzabı hiçbir şey söylemeden genç kızın yüzüne döktüğü öğrenildi. Olaya müdahale etmek isteyen talihsiz kızın anneannesinin de elinden yaralandığı kaydedildi. Yüzünden ciddi bir şekilde yaralanan Reyhan A, Duisburg'daki BG Kaza Hastanesi'nde tedavi altına alındı. Kezzabı atan kişiyi, Reyhan A.nın iki yıl önce ayrıldığı eski sevgilisi Serhat K.nin azmettirdiği öğrenildi. Cumartesi günü meydana gelen olay sonrası, suçunu itiraf eden genç kızın eski sevgilisi tutuklanırken, 18 yaşındaki saldırgan da ertesi gün polise teslim oldu.

DAHA ÖNCE DE TEHDİT ETMİŞ

Polis, Pazartesi günü olayı gören yeni tanıklar bulmaya çalışırken, Reyhan A.nın eski erkek arkadaşı tarafından daha önce de tehdit edildiği ve Serhat K. hakkında tutuklama emri bulunduğu ortaya çıktı.

Genç kızın, 2011 Kasım ve 2012 Aralık aylarında Serhat K. tarafından tehdit edilme ve dövülme gerekçesiyle üç kez şikayette bulunduğu da öğrenildi. Reyhan A.'nın şikayeti sonrasında eski sevgilisine, kendisine yaklaşma yasağı getirilmişti. DW Türkçe