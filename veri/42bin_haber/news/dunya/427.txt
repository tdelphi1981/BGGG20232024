Bağımsızlığının 21. yılını kutladı
Ukrayna'nın başkenti Kiev'de Türkmenistan'ın bağımsızlığını kazanmasının 21. yıldönümü vesilesiyle Türkmenistan'ın Kiev Büyükelçiliği tarafından resepsiyon verildi.
 Kiev Belediyesi bünyesindeki Sütunlu Salon'da gerçekleşen resepsiyonda davetlileri; Türkmenistan'ın Kiev Büyükelçisi Nurberdi Amanmuradov ve elçilik mensupları karşıladı.
 Kiev'deki kutlama törenine; Ukrayna Dışişleri Bakanı Konstyantin Grişçenko, Ukrayna Enerji ve Kömür Bakanı Yuriy Boyko, diplomatik misyon şefleri, resmi kurum çalışanları ve üniversite öğrencileri olmak üzere yaklaşık 300 kişi katıldı.
 Ukrayna ve Türkmenistan'ın milli marşlarıyla başlayan resepsiyonda açılış konuşmasını Büyükelçi Nurberdi Amanmuradov yaptı. Nurberdi Amanmuradov ülkesindeki 21 yıl içerisinde yapılan kalkınma programları hakkında bilgi verdi. Türkmenistan'ı tarım ülkesinden sanayi ülkesine dönüştüğünü ifade eden Nurberdi Amanmuradov, Türkmenistan Devlet Başkanı Gurbanguli Berdimuhamedov liderliğinde hayata geçirilen projeleri anlattı.
 Ukrayna ile Türkmenistan arasındaki ikili ilişkileri değerlendiren Dışişleri Bakanı Konstyantin Grişçenko ise iki ülkenin dostane ve stratejik ilişkilerinin olduğunu zor zamanlarda hep birbirlerini desteklediklerini söyledi. Türkmenistan'ın bağımsızlık bayramını kutlayan Grişçenko, karşılıklı güven ve iyi niyete dayanan işbirliğinin gelecekte de artarak devam etmesini diledi.
 Ukrayna Enerji Bakanı Yuriy Boyko ise; "21 yıl içerisinde sadece Orta Asya'da değil dünya çapında büyük devletler arasında yerini aldı. Aşkabat artık dünyanın en güzel şehirlerden birisi olarak anılıyor. Bugün iki ülkenin ilişkilerin iyi seviyesinde olmasının Türkmenistan Devlet Başkanı Gurbanguli Berdimuhamedov ve Ukrayna Cumhurbaşkanı Viktor Yanukoviç'in şahsi çabalarının büyük rolü var. İki ülke olarak stratejik işbirliğimizi yeni alanlarda geliştirmek istiyoruz. Bağımsızlık Bayramı münasebetiyle Türkmen halkına, afiyet, huzur ve sağlık diliyorum" dedi.
 Türkmen pilavı gibi Türkmen mutfağından lezzetlerin ikram edildiği resepsiyonda Türkmenistan'ı tanıtan bir sinevizyon gösterisi de yapıldı.
 Türkmenistan, 27 Ekim 1991 yılında bağımsızlığını ilan etmişti.
 CİHAN
  