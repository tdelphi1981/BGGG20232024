AP parlamentosunda 'skandal' rapor
Avrupa Parlamentosu Bulgar üyesi İvailo Kalfin, Bütçe Komisyonu için hazırladığı raporda AB’nin KKTC'ye verdiği 259 milyon Euro'luk mali yardımın doğru kullanılmadığını iddia etti.
 Rapor hakkında KKTC Meclis üyeleri ile görüşmeyi reddeden Kalfin’in, raporunda Rumlarca kendisine iletilen tek yanlı bilgileri kullandığı belirtiliyor.
  Avrupa Parlamentosu’nda (AP) AB tarafından KKTC’ye sağlanan mali yardıma ilişkin bir raporun “skandal” yarattığı belirtiliyor. AP Bulgar üyesi İvailo Kalfin, Bütçe Komisyonu için hazırladığı ve "Yunan ve Rum parlamenterlerce iletilen tek yanlı verilere dayandırdığı" öne sürülen raporunda KKTC'ye verilen 259 milyon Euro'luk mali yardımın doğru kullanılmadığı iddiasında bulundu. 
 ABHaber, “AP’de Kıbrıslı Türkler ile ilgili yeni skandal” başlığını kullandığı haberinde, “AP Bütçe Komisyonu’nda AP Sosyalist grup üyesi Bulgar Parlamenter Ivailo Kalfin tarafından kaleme alınan, AB’nin KKTC'ye vermiş olduğu 259 milyon Euro'luk mali yardımın doğru kullanılmadığını tespitini yapan rapora yönelik sert tartışmalar sürüyor” dedi.
 Bulgaristan eski Dışişleri Bakanlarından Kalfin'in, Kıbrıslı Türkler ile ilgili raporunu, AP’deki Türkiye karşıtlarının taşıdığı bilgilerle hazırladığının ortaya çıktığının belirtildiği haberde, Kalfin’in, KKTC Meclisi üyeleri UBP'den Hasan Taçoy ve CTP’den Özdil Nami ile geçen hafta görüşmeyi reddederek yeni bir “skandala” daha  imza attığı kaydedildi.
 Haberde, Kıbrıslı Türk yetkililerle görüşmemesi çok büyük eleştiri konusu olan  Kalfin’in ayrıca, Kıbrıslı Türkler ile ilgili raporu, AP’deki Yunan ve Rum parlamenterlerin kendisine aktardığı tek yanlı bilgilerle hazırladığının öne sürüldüğü de belirtildi.
 Bu arada, Kalfin’in, raporunda, AB mali yardımının bundan sonra Kıbrıslı Türklerin ekonomik kalkınmasına gerçek anlamda destek verecek önemli altyapı projeleri yerine, iki toplum arasında güveni artırıcı ve sivil toplum örgütlerini destekleyici küçük çaplı projelere kanalize edilmesini önerdiğine de dikkat çekiliyor.
 ANKA
 
  