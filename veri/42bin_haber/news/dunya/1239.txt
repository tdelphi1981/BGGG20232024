BM 'Kalkınma Gündemi'ni fotoğraflar ile belirliyor
"Birleşmiş Milletler 2015 Sonrası Kalkınma Gündemi - Nasıl Bir Gelecek İstersiniz" isimli fotoğraf yarışmasına katılarak bu sürece herkesin katkıda bulunmasını isteniyor.
 11 Ocak, Ankara (BM Enformasyon Merkezi) - Uluslararası topluluk, 2015 yılı sonrasında izlenecek kalkınma gündemini belirlemek için çalışmalara başladı. Türkiye dahil 60'ı aşkın ülkede sürdürülen ulusal istişareler ve halkın katkısıyla hazırlanacak gündem geleceğimizin yol haritasını çizecek.
 
 Binyıl Kalkınma Hedefleri başlığı altında 2000 yılından bu yana sürdürülen çabalar, milyarlarca insanın hayatında olumlu yönde büyük değişiklikler yaşanmasını sağladı. Ancak, hala aşırı yoksulluğun, hastalıkların ve çevrenin tahrip edilmesinin önüne geçilmesi için atılması gereken adımlar var. Binyıl Kalkınma Hedefleri 2015 yılı hedefine yaklaşırken, Birleşmiş Milletler 2015 sonrası dönem için kalkınma hedeflerini belirlemek üzere küresel bir süreç başlattı. Birleşmiş Milletler 2015 sonrası kalkınma yol haritasını hazırlarken bir yandan Binyıl Kalkınma Hedefleri sayesinde elde edilen başarılardan yararlanmayı, diğer taraftan ise ortaya çıkan yeni sorunları aşmayı amaçlıyor.
  
 Ancak, 2015 sonrası dönemin önceliklerinin nasıl ve kimler tarafından belirleneceği büyük önem taşıyor. Bu nedenle, dünyanın dört bir yanında, hükümetler, sivil toplum, özel sektör, üniversiteler ve araştırma kurumlarıyla birlikte yoğun bir istişare süreci başlatılmış bulunuyor. Küresel etkinliklere ilave olarak ulusal seviyede de istişarelerin sürdüğü 60'ın üzerinde ülke bulunuyor. Bu ülkelerden biri de Türkiye. Türkiye'de yürütülen tematik istişarelerin yılın ilk çeyreğinde tamamlanması hedefleniyor.
 Birleşmiş Milletler daha eşitlikçi, daha barışçıl, daha adil bir dünya kurulmasını isteyen herkesten daha iyi bir dünyayı tasvir eden fotoğraflarını paylaşmasını istiyor.
 "Birleşmiş Milletler 2015 Sonrası Kalkınma Gündemi - Nasıl Bir Gelecek İstersiniz" isimli fotoğraf yarışmasına katılarak bu sürece herkesin katkıda bulunması isteniyor.
 Yarışmaya mobil cihazlarla çekilip, Instagram'a yüklenen fotoğraflarla katılmak mümkün.
 Katılımcılar nasıl bir gelecek istediklerini #2015sonrasi etiketi ile Instagram'a yükleyecekleri fotoğraflarla anlatabilecekler. Böylelikle seslerini fotoğraflarıyla duyurabilecekler.
 Yarışma hakkında daha fazla bilgi almak için www.2015sonrasi.org adresi ziyaret edilebilir.
  