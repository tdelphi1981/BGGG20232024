At eti skandalı onlara yaradı
Avrupa, et skandalıyla çalkanırken Belçika'da at eti satışları tavan yaptı. At eti servis eden restoranların müşterilerinde gözle görülür artış kaydedilirken, kasaplarda at sosislerin satışında patlama yaşandı.
Avrupa'da "at eti skandalı" her geçen gün büyürken, birçok ülkede yapılan incelemelerde sığır eti olarak etiketlenen bazı gıda ürünlerinde at eti olduğu tespit edildi. 
Belçika'da ekmeklerini at etinden kazanan esnafın ise yüzü gülüyor. Geçtiğimiz hafta kasaplarda satılan at sosislerine olan talebin ciddi oranda arttığında dikkat çeken Lokeren'in tanınmış at kasabı Willy Van Moeseke, 'Hakkında ne kadar çok konuşulursa o kadar bizim işimize geliyor. Müşterilerimiz kendi üretimimiz olan at sosislerin söz konusu skandalla ilgili olmadığının bilincinde. Kalitemize güveniyoruz, fakat konunun sokakta konuşulması at etine olan talebi büyük oranda artırdı.' şeklinde konuştu. 

'AT EVİ RESTORANI' DOLUP TAŞIYOR

Brüksel yakınlarındaki Vilvoorde semtinde bulunan At Evi (Horse House) restoranı da şu günlerde meraklı müşterilerle dolup taşıyor. İşletme sahibi Marcel Cloots, 45 yıldır açık olan restoranlarında sadece at eti bifteği servis ettiklerini anlattı. Avrupa'yı sarsan et skandalının yayılmasından sonra müşterilerinde artış olduğunu ifade eden Cloots, 'İnsanlar at etinin tadını merak ediyorlar. Ünümüzü borçlu olduğumuz at bifteğin tadına bakan kesinlikle tekrar geliyor.' dedi. Dünyada en iyi besi atların Arjantin ve Meksika'da yetiştirildiğini aktaran Cloots, at etlerini bu ülkelerden ihraç ettiklerini ve tek tip menülerinde (at) bifteğin 350, 500 ve 750gr olarak ancak gramaj seçeneğinin olduğunu ifade etti. 

At eti satan sayılı restoranlarından birisi olan Horse House, Brüksel'in kenar semtlerinden Vilvoorde'de yer alması tesadüfi değil. 'Türk Mahallesi' olarak bilinen Schaerbeek'in sembolü nasıl eşek ise Vilvoorde Belediyesi'nin sembolü de çeki atı. Vilvoorde halkının zamanında fakirlikten at eti yemeye başladıklarını anlatan restoranı sahibi Marcel Cloots, Brüksel'e giden kanaldaki gemileri eskiden atların çektiğini ve yaşlanan ya da hastalanan atları halkın keserek yemeye başladığını aktardı. Vilvoorde halkına 'at yiyecekler' anlamına gelen 'pjerefretters' denildiğinden söz eden Cloots, Avrupa'yı sarsan et skandalı hakkını 'felaket' olarak değerlendirdi. Her cins atın etinin yenmediğine dikkat çeken tecrübeli Belçikalı, at bedeninin ancak üçte birisinde iyi kalite et olduğu vurgusunu yaptı. Cloots, Avrupa'daki et skandalının temelinde diğer üçte iki etin inek etinden daha ucuza piyasaya sürülmesinin yattığını kaydetti. 
 
 'AMBALAJDA YAZANIN DIŞINDA ETİN SATILMASI ARAŞTIRILACAK' 

Yapılan araştırmalarda her on tüketiciden yarısından fazlasının at eti yemeyle ilgili bir sıkıntısının olmadığını ortaya koyarken, tüketicilerin hemen hemen tamamı inek eti denilerek at etinin satılmasına karşı oldukları tespit edildi. Avrupa'da 17 ülkeye yayılan at eti skandalın ortaya çıkmasıyla Avrupa Birliği, üye ülkelerde başlatacağı geniş çaplı araştırmayla tüketiciye ambalajda yazanın dışında farklı et mamullerin satılıp satılmadığını kontrol edecek. 

BELÇİKA'DA YILDA 10 BİN AT KESİLİYOR

Belçika Federal Gıda Ajansı verilerine göre, Belçika'da yılda ortalama 10 bin at kesilerek tüketime sunuluyor. 11 milyon nüfuslu ülkede yılda 540 bin büyük baş hayvana karşın 11,8 milyon domuz kesilerek tüketicilerin sofrasına hazır hale getiriliyor.