Kerkük'te 9 kişi öldü
Irak'ın kuzeyinde bulunan Kerkük şehrinde bu sabah meydana gelen 4 ayrı patlamada, aralarında çöpçülerin de bulunduğu 9 kişi öldü, 37 kişi de yaralandı.
 İlk patlama, sabah saatlerinde Kerkük- Bağdat  yolu üzerinde  meydana geldi.  Park halinde bulunan bir bomba yüklü aracın patlamasıyla çevre temizliği yapan 7 çöpçü yaralandı. 
 İkinci patlamanın hedefi ise eski ordu karargahı yeni adıyla da Kürt  mahallesi oldu. Kürt göçmenlerin bulunduğu mahallede Irak Kürdistan Demokrat Partisi (KDP) temsilciliği binası önünde gerçekleşen patlamada ise 5 kişi yaralandı. Üçüncü patlama, ikinci patlamanın meydana geldiği olay yerine gelen polisleri hedef aldı.  Patlamanın olduğu yerden 20 metre uzağa  park edilen  bomba yüklü aracın patlatılmasıyla biri polis,  5 kişi hayatını kaybetti. 
 Son patlama ise Kerkük'ün Havice bölgesinde meydana geldi. Burada da bomba yüklü araçla gerçekleştirilen saldırıda 4 kişi öldü, 6 kişi yaralandı.
 Patlamada mağdur olan halk, güvenliğin olmadığından şikayet etti. Çevredeki insanlar, yetkilileri güvenlik önlemleri artırmaya davet etti. 
 Kerkük'te bu sabah art arda meydana gelen 4 bombalı saldırıda toplam 9 kişi hayatını kaybetti, 37 kişi de yaralandı. Kente yaklaşan valilik seçimleri öncesi şiddetin artması dikkat çekiyor.Güvenlik güçleri,  patlamalarla ilgili soruşturma başlattı.
 CİHAN
  