Pistoriusun vicdanı onu rahat bırakmayacak
Dünyaca ünlü ampute atlet Oscar Pistorius'un öldürdüğü kız arkadaşının babası Barry Steenkamp, "Oscar eğer yalan söylüyorsa, vicdanı onu rahat bırakmayacak." dedi.
Baba Steenkamp, basına yaptığı açıklamada, "Oscar Pistorius, 29 yaşındaki kızımı hırsız zannederek vurduğunu söyledi. Yalan söylüyorsa ömür boyu vicdan azabı çeker, ama doğru söylüyorsa bir gün affedebilirim." dedi. 

14 Şubat'ta kız arkadaşı Reeva Steenkamp'ı kasten veya yanlışlıkla öldüren Pistorius'ın, amcasının deyimiyle hayatı 10 günde cehenneme döndü. 8 gece karakolda kalan, 4 gün mahkemede hakim karşısına çıkan ampute atlet, 113 bin dolar kefalet ödeyecek. Pistorius'un 1 haftalık avukat ve mahkeme masrafı 78 bin doları buldu. En önemlisi Pistorius'un yıllık yaklaşık 2 milyon dolar kazandığı sözleşmeleri askıya alındı. 

Hakim Desmond Nair'in 2 saat karşılıklı iddiaları ve delilleri okumasının ardından verdiği kefaletle serbest kararının ardından bu defa sevinç gözyaşlarına boğulan Pistorius, mahkemenin ardından amcasının evine geldi. Pistorius'un içinde bulunduğu aracın medya ordusundan kaçmak için bazen saatte yaklaşık 210 kilometre hıza çıktığı gözlendi. 

AMCA PİSTORİUS: YEĞENİMİN HAYATI CEHENNEME DÖNDÜ

Pistorius'un kefaletle serbest bırakılmasının ardından basına konuşan amca Arnold Pistorius, "Yeğenimin hayatı cehenneme döndü. Pistorius'a haklı olduğunun yakında anlaşılacağına dair binlerce destek mesajı geliyor. Oscar'ın cinayetten tutuklanmasının ardından hiç bir şey eskisi gibi olmayacak. Oscar'ın en azından şimdi eve dönmesinden çok mutlu olduk. Yoksa bütün aile yıkılacaktı. Yaşanan olay hepimizin hayatını değiştirdi. Tek tesellimiz Oscar'ın tekrar eve dönmesi oldu." dedi. 

Mahkemesi 4 Haziran'a ertelenerek geçtiğimiz Cuma günü serbest bırakılan Oscar Pistorius, kız arkadaşını öldürdüğü evde kalamayacak ve yaşadığı yer gizli tutulacak. Öte yandan medya ordusu Pistorius'un amcasının evinin önünde kamp kurdu. Gazetecilere üzüm ve soğuk içecekler ikram edildi. 

Trajedik olaydan sonra aile fertleri olarak bir birlerine sımsıkı bağlandıklarını ve dua ettiklerini söyleyen amca Arnold sözlerini şöyle tamamladı: "Oscar bir daha hiç bir zaman eskisi gibi olamayacak. Sevdiği insanın ölümünden sorumlu olduğu gerçeğini her zaman hatırlayacak. O bizim oğlumuz, onu çok seviyoruz ve yalnız bırakmayacağız." 

1 Mart'a kadar 113 bin dolar kefalet ödeyecek olan Pistorius, pasaportunu yetkililere teslim edecek. Alkol alması yasaklanan ampute atlet, 4 Haziran'a kadar her pazartesi ve cuma akşamı Brooklyn polis karakoluna rapor verecek. 

ENGELLİLER KOŞULARI MİLYON DOLARLAR KAYBEDECEK

Spor sektörünün uzmanları, dünyaca ünlü ampute atletin kız arkadaşını kasten veya yanlışlıkla öldürmesinin ardından popüleritesini kaybetmesi ile paralimpik (engelliler olimpiyatı) hareketinin milyonlarca dolar kaybedeceği konusunda görüş bildiriyor. Sponsorların artık Pistorius'a çok mesafeli duracakları ifade ediliyor. 

Geçen yıl hem olimpiyatlarda hem paralimpik oyunlarda koşarak bir ilki gerçekleştiren Pistorius, dünyanın en çok tanınan ve reklamı yapılan sporcularından biri haline gelmişti.
 
Spor pazarlama şirketi Brand Rapport'un direktörü Nigel Currie, "Her spor bir kahramana ihtiyaç duyar, Oscar paralimpik sporunun kahramanı idi. Oscar çok talihsiz bir olay yaşadı ve bir daha geriye dönemeyecek." sözleri ile üzüntüsünü dile getirdi. 

Öte yandan iktidardaki Afrika Ulusal Kongresi'nin gençlik kolları ANCYL'ten yapılan resmi açıklamada, "Oscar, beyaz olduğu için şanslı, onun yerinde bir siyah olsa idi serbest bırakmazlardı. Beyazların üstünlüğü devam ediyor. Mahkeme kefaletle serbest bırakmamalıydı." denildi.