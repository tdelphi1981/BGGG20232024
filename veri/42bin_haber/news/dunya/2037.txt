Irak'dan dönen ABD'li askere çift kol nakli
Irak savaşında kollarını ve bacaklarını kaybeden 26 yaşındaki askere çift kol nakli yapıldı.
Ailesi, uzuvlarını 2009 yılında yol kenarına yerleştirilen bir bombanın infilak etmesi sonucu kaybeden Brendan Marrocco'nun ameliyatının 18 Aralık'ta Baltimore'daki Johns Hopkins Hastanesi'nde yapıldığını söyledi.

Baba Alex Marrocco, yeni kollarına kavuşan oğlunun çok heyecanlı olduğunu belirtirken, hastane yetkilileri, Brendan Marrocco'nun yeni kollarını tam olarak kullanıp kullanamayacağının anlaşılması için 1 yıldan fazla beklemek gerektiğini bildirdi.

Babası, Brendan Marrocco'nun operasyon öncesinde ağabeyiyle New York'ta, yardım derneklerinin katkısıyla inşa edilen bir evde kaldığını, ancak bu evin Sandy kasırgasında ağır hasar gördüğünü belirtti.

Ağrılarına rağmen oğlunun operasyon sonrasında oldukça neşeli olduğunu anlatan Alex Marrocco, "Brendan'ın ameliyat sırasında boğazına takılan tüp nedeniyle boğuk çıkan sesini Al Pacino'ya benzettiğini ve film replikleriyle hemşireleri güldürdüğünü" de ifade etti.

-Yeni tedavi yöntemi-

Hastaneden yapılan açıklamada, askere bir donörden alınan kolların nakledildiği, vücudun nakledilen organları reddetmemesi için yeni bir tedavi yönteminin uygulandığı vurgulandı.

Açıklamada, donörün kemik iliği hücrelerinin nakledildiği bu yeni yöntemin, enfeksiyon gibi komplikasyonlara yol açabilecek organ reddi tedavisine daha az başvurulmasını sağladığı kaydedildi.

Brendan Marrocco'nun, Afganistan ve Irak'ta savaşırken kollarını ve bacaklarını kaybetmesine rağmen hayatta kalan ilk Amerikalı asker olduğu belirtiliyor.

Hastane yetkilileri, 13 saat süren ve Doktor W.P. Andrew Lee önderliğinde yapılan ameliyatla ilgili ayrıntıları yarın düzenleyecekleri basın toplantısında kamuoyuyla paylaşmayı planlıyor.

Askerin, ABD'de çift el ve kol naklinin başarıyla yapıldığı 7 kişiden biri olduğu bildirildi.

Dünyada ilk çift kol nakli 2008'de Almanya'da yapıldı.