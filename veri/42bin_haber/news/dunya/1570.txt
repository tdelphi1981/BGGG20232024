'Ded Hasan'ın öldürülmesi 3 PKK'lı kadının öldürülmesi ile irtibatlı'
Rusya'nın başkenti Moskova'da önceki gün uğradığı silahlı saldırı sonucu hayatını kaybeden Ded Hasan lakaplı Aslan Usoyan suikastinin, Paris'te öldürülen 3 PKK'lı kadın cinayeti ile ilgili olduğu iddia edildi.
İtalya'nın Corriere della Sera gazetesine göre, Ded Hasan terör örgütü PKK ile işbirliği yapıyordu ve örgüte silah temin ediyordu. Gazetede, eğer bu senaryo doğruysa, hem Paris hem de Moskova cinayetlerinin, Türkiye'de başlayan barış sürecini baltalamak isteyen güçler tarafından işlendiğine işaret ediliyor. 

İddiaya göre, PKK eğer Kalaşnikov ya da rokete ihtiyacı olursa, bunu Ded Hasan'a iletiyordu. O da bunları nakit ya da uyuşturucu karşılığında temin ediyordu. Burada Ded Hasan'ın Gürcistan'da Kürt etnik topluluğu üyesi olarak doğması etkili olmuştu. İddialara yer veren gazete yine de bu karara varmak için erken olduğu notunu düşüyor.

Ded Hasan'ın cenazesinin morgdan alındığı belirtilirken, ailesinin Usoyan'ın Gürcistan'a defnedilmesi için Gürcü yönetiminden izin isteyeceği ifade ediliyor. Konuyla ilgili diğer bir iddia ise Usoyan'ın Moskova'da suç örgütü üyelerinin defnedildiği alan olarak bilinen Danilovskoye Mezarlığı'na gömüleceği yönünde.