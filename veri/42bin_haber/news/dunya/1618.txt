'50 Mali askeri öldürüldü'
Mali'nin kuzeyindeki silahlı gruplardan Ensaruddin hareketi, 50 Mali askeri ile 1 Fransız subayının öldürüldüğünü, 2 helikopterin de düşürüldüğünü iddia etti.
Ensaruddin hareketinden yapılan açıklamada, Fransa destekli Mali ordusuna karşı verilen savaşta, 50 Mali askeri ile 1 Fransız subayının öldürüldüğü ve 2 helikopterin düşürüldüğü, buna karşılık Hareket'ten ise 8 savaşçının hayatını kaybettiği bildirildi. Açıklamada, 'mücahitlerin durumlarının iyi, morallerinin de yüksek olduğu' belirtildi.

Mali hükümetinden konuya ilişkin bir açıklama yapılmazken, söz konusu rakamlar henüz bağımsız kaynaklarca doğrulanmadı.

Mali'nin kuzeyini kontrol altında tutan silahlı grupların güneye doğru ilerlemesi üzerine Mali ordusu, geçen cuma gününden itibaren Fransa'nın da askeri desteğiyle karşı saldırılara başlamıştı.

Birleşmiş Milletler'in(BM) tahminlerine göre, ülke içinde yaklaşık 229 bin kişi evlerini terk etmek zorunda kalırken yaklaşık 150 bin kişinin de çevre ülkelere sığındığı bildiriliyor.