İngiltere hesap verecek
İngiltere, Irak işgali sırasında İngiliz askerlerin Iraklı mahkumlara işkence yapmaları sonucu uluslararası hukuku ihlal ettiği gerekçesiyle yeni suçlamalarla karşı karşıya bulunuyor. İngiliz askerler, 2003-2008 yılları arasında “sistemli şekilde görevi kötüye kullanma politikası uygulamakla” suçlanıyor.
 29 Ocak’ta İngiltere Yüksek Mahkemesi’nde başlayacak olan davada, işkenceye maruz kaldığını veya yakınlarının gayrimeşru şekilde öldürüldüğünü iddia eden 180 kişiyi savunan avukatlar, ilgili delilleri hakimlere sunacak. Söz konusu deliller, insan hakları avukatı Phil Shiner’in işkenceye maruz kalmış yüzlerce Iraklı mağdur ve yakını öldürülmüş kişilerle yaptığı yüz yüze görüşmelerden derlenmişti.
 Mahkeme, askerlerin işkenceyi komutanlarından habersiz ‘keyfi’ olarak mı, yoksa emir komuta zinciri içinde ‘sistemli bir politika’ çerçevesinde mi yaptıklarını ortaya çıkarmaya çalışacak. İngiliz Hükümeti, söz konusu işkencenin askerler tarafından ‘keyfi olarak’ yapıldığını ve kendilerinin bundan haberdar olmadığını savunuyor.
 Irak işgalinde Amerikan ve İngiliz askerlerinin, Ebu Garib cezaevindeki Iraklı mahkumları, farklı işkencelere tabi tuttukları ve kötü muamelede bulunduklarına dair fotoğraf ve görüntüler ortaya çıkmış ve bunun üzerine birçok farklı soruşturma başlatılmıştı.