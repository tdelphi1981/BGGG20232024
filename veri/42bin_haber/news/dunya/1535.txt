Sel Cakarta'yı vurdu
Günlerdir devam eden şiddetli yağış, Endonezya'nın başkenti Cakarta'yı sular altında bıraktı.
Şehrin büyük kısmını felç eden sel sebebiyle 5 kişi hayatını kaybederken, 20 binden fazla kişinin tahliye edildiği belirtildi. 25 bin evin hasar gördüğü felaketten yaklaşık 100 bin insan etkilendi. Evlerini terk eden insanlar, kurtarabildikleri eşyalarla köprü altlarına sığındı. Ülke ekonomisinin kalbi olan başkent Cakarta'da hayat durdu. 

Tropikal iklim dolayısı ile yılın 6 ayı yağışlı olan Endonezya'da yağmur adeta hayatın bir parçası. Şehrin içerisinde yer alan kanallar sayesinde yağmur suları doğrudan denize akıyor. Son bir haftardır aralıksız yağan yağmur dün gece şiddetini daha da artırarak kanalların taşmasına sebep oldu.

İş merkezlerinin bulunduğu cadde de sular altında kalırken, şehrin bazı bölgelerinde sel suları iki metreyi buldu. Bu arada Cumhurbaşkanlığı Sarayı da sel sularından nasibini aldı. Ev, okul ve iş yerlerini su bastı. Pek çok iş yeri eleman yetersizliğinden dolayı açılmadı.

Cakarta Valisi Joko Widodo olağanüstü hal ilan etti. Yetkililer, mevsimsel olan yağmurun gelecek günlerde şiddetlenerek artacağı uyarısında bulundu.