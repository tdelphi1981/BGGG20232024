"Şimdilik nasihat ediyorum"
İran dini lideri Ayetullah Ali Hamaney, Cumhurbaşkanı Mahmud Ahmedinejad'ı uyardı. 
İran dini lideri Ayetullah Ali Hamaney, halkın huzur istediğini belirterek son siyasi tartışmalardan dolayı yetkilileri uyardı.
 
 Dini liderin resmi internet sitesinde yer alan habere göre, Ayetullah Hamaney, Tebriz'den gelen heyet ve vatandaşlarla görüşmesinde yaptığı konuşmada, ülkede son dönemde siyasi gerginliğe dönüşen erkler arasındaki yetki kullanımına ilişkin tartışmalara değindi. 
"Bir erkin başkanının, ispatlanmamış bir iddiadan dolayı diğer iki erki suçlaması şerri hukuka, yasalara ve halkın hukukuna aykırıdır" diyen Hamaney, isim vermeden Cumhurbaşkanı Mahmud Ahmedinejad'ı uyardı. 
Hamaney, Meclis Başkanı Ali Laricani'nin, Ahmedinejad'ın suçlamaları karşısında kendisini savunmasını da "gereksiz ve haddinden fazla" olarak değerlendirdi. 
Meclisin gensoru ile İş, Refah ve Kooperatif Bakanı Abdulrıza Şeyhülislami'yi görevden almasını da yanlış bulan Hamaney, gensoru gerekçesinin doğrudan bakan ile ilgili bir konu olmadığına dikkati çekti. 
Ayetullah Hamaney, "Halk huzur, sükunet ve ahlaka riayet edilmesini istiyor. Ben, şimdilik nasihat ediyorum" ifadesini kullandı. Halkın son yaşananlardan duyduğu rahatsızlığın kendisini de rahatsız ettiğini belirten Hamaney, bugünkü nasihat ve söylenmelerini, birbiri aleyhinde kullanmamaları konusunda da ilgilileri ikaz etti. 
Yasama, yürütme ve yargı erkleri arasında alenen yapılan tartışmalar üzerine sivil toplum kuruluşları, siyasi ve dini liderler tüm tarafları uyaran açıklamalarda bulunmuştu.