İşte anketlerin favori ittifakı
İSRAİL'de Başbakan Binyamin Netanyahu'nun, eski Dışişleri Bakanı Avigdor Liberman'la birlikte kurduğu Likud-Yisrael Beiteinu sağcı bloku, son anketlere göre, 120 sandalyelik mecliste 32 sandalye çıkarabilecek.
 Netanyahu, kasımda, kurduğu sağ ittifakla İsrail meclisine 48 sandalyeyle dönmeyi planlamış olsa da bu sayı kamuoyunun Netanyahu'nun yeni dönemde tekrar başbakan olmasına kesin gözüyle bakmasına yetiyor. 
 BİNYAMİN Netanyahu 1949 doğumlu. İsrail Devleti kurulduktan sonra İsrail'de doğan ilk başbakan. 1967 Altı Gün Savaşı'nda, İsrail güvenlik kuvvetleri'ne katıldı ve ülkenin elit komando timi Sayeret Matkal'da tim lideri oldu. Katıldığı bir operasyonda omzundan vuruldu. 1984 - 1988 arasında ülkesinin BM temsilciliğini yürüttü. Likud lideri olarak 1996-1999 arası başbakan oldu. 1999'da Ehud Barak'a yenildikten sonra bıraktığı siyasete Aralık 2005'te geri döndü. Şubat 2009 parlamento seçimleriyle birlikte, Likud ikinci parti oldu ve sağ partiler çoğunluğu kazandı. Sağ partilerin kurduğu koalisyonda başbakan oldu. 2009'da Bar Ilan deklarasyonunda ilk kez Filistin ile iki devletli çözümü dile getirdi. Ancak Türkiye ile ilişkileri kopma noktasına getiren Mavi Marmara baskını ve 200'e yakın Filistinli'nin yaşamını yitirdiği Bulut Sütunu operasyonunda başbakanlık koltuğunda oturan isim 'Bibi'ydi.
 EN ŞAHİN BAKAN
 Avigdor Lieberman 1958 Kişinev doğumlu. 20 yaşında İsrail'e döndü, 1993'te Likud Partisi'nde yöneticilik yaptı, 1996'da Başbakan Netanyahu'nun müsteşarı oldu. 1999'da Yisrael Beytenu (Evimiz İsrail) partisini kurdu, aynı yıl İsrail meclisi Knesset'e seçildi. 2002 seçimleri sonrası Ulaştırma Bakanlığı yaptı. Ancak Başbakan Ariel Şaron'un Gazze'den çekilme planına tepki gösterince 2004'te azledildi. 2009 seçimlerinde Dışişleri Bakanı olarak görev yaparken, Gazze'ye atom bombası atılmasını önerecek kadar ileri gitti. Hükümetin Türkiye karşıtı en şahin ismi Lieberman 14 Aralık 2012'de hakkındaki yolsuzluk suçlamaları üzerine istifa etti. Lieberman seçimlere Netanyahu ile ittifak halinde katılıyor.