650 rehine kurtarıldı
Cezayir ordusunun ülkenin güneydoğusundaki petrol bölgesi İlizi kenti Ayn Emnas bölgesinde bulunan doğalgaz tesisine düzenlediği rehine kurtarma operasyonlarında 650 kişi kurtarıldı. Cezayir ordusunun ülkenin güneydoğusundaki petrol bölgesi İlizi kenti Ayn Emnas bölgesinde bulunan doğalgaz tesisine yönelik düzenlediği ve 2'nci gününe girilen helikopter destekli rehine kurtarma operasyonuyla ilgili farklı detaylar gün ışığına çıkıyor.

Cezayir resmi haber ajansının adının açıklanmasını istemeyen bir yetkiliye dayandırdığı haberinde, doğalgaz tesisinde 18 saldırganın öldürüldüğü belirtildi.

Dün bölgedeki Ayn Emnas hastanesine rehineleri kaçıran gruptan oldukları öne sürülen 8 kişinin yanmış cesetleri getirildi.

Kaynaklar, hastane morgunda rehinelere ait olduğu belirtilen 5 cesedin daha bulunduğunu açıkladı.

Hastane morguna nakledilen cesetlerden 2'sinin İngiliz, 1'ininCezayir ve bir diğerinin Filipin vatandaşı olduğu kaydedilirken, kimliği henüz tespit edilemeyen 5'inci şahsın da İngiliz vatandaşı olması ihtimali üzerinde duruluyor.

650 rehine kurtarıldı

Cezayir haber ajansının İletişim Bakanı Muhammed es-Said'e dayandırdığı haberinde, Said, ''Cezayirli ve yabancı bazı rehinelerin kurtarıldığı dünkü operasyonda bölgeden kaçmaya çalışan çok sayıda saldırgan etkisiz hale getirildi. Operasyonda hayatını kaybedenlerden dolayı üzgünüz. Operasyonlar sürdüğü için nihai açıklama yapamıyoruz'' diye konuşmuştu. Ajans, bugün öğleden sonra yapılan yeni operasyon kapsamında 77'si yabancı, 650 rehinenin alıkonuldukları yerden kurtarıldığını belirtmişti.

Cezayir resmi haber ajansına açıklama yapan bir güvenlik görevlisi, son operasyonla kurtarılan 77 yabancı rehine ile 132 olduğu sanılan yabancı rehinelerin yarıdan fazlasının kurtarıldığını ifade etti.

Böylece operasyonların başladığı perşembe sabahından bu yana 573'ü Cezayirli 77'si yabancı toplam 650 kişi kurtarılmış oldu.