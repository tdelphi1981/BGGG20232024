"Asil Nadir, Türkiye'ye iade edilebilir"
İngiliz Times gazetesi, Kıbrıslı Türk iş adamı Asil Nadir'in Türkiye'ye iade edilebileceğini yazdı. Nadir'in ödemesi gereken 5 milyon sterlinlik tazminatı ödediğine dikkati çeken gazete, bu durumun Kıbrıslı Türk iş adamının Türkiye'ye iade edilmesi önündeki büyük engeli kaldırdığını kaydetti.

 Times, hem Türk hem İngiliz vatandaşlığı bulunan 71 yaşındaki Nadir'in cezasını Türkiye'de çekmek istediğini bildirdi.

 Gazete, "İadeye ilişkin İngiliz ve Türk yetkililer arasındaki görüşmelerin ilerlediği anlaşılıyor" ifadesine yer verdi. Ancak gazete, Nadir'in Türkiye'ye olası iadesinin 1980'lerde 400 bin sterlinden fazla bağışta bulunduğu mevcut koalisyon hükümetindeki Muhafazakar Parti'nin iş adamına desteği olarak anlaşılabileceğine dikkati çekti.

 Asil Nadir, İngiltere'de 7 ay süren davanın ardından geçen yıl Ağustos ayında 1980'li yıllarda sahibi olduğu Polly Peck şirketinden zimmetine 28,6 milyon sterlin geçirmekten suçlu bulunmuş ve 10 yıl hapis cezasına mahkum edilmişti.

 Nadir altı aydır Londra'nın güneyindeki Belmarsh hapishanesinde tutuluyor.