Gül'den kimyasal silah uyarısı
Cumhurbaşkanı Abdullah Gül, İngiliz Financial Times gazetesine verdiği röportajda, Suriye'nin Türkiye'ye karşı kimyasal silah kullanama olasılığına dikkat çekti.(Metin Güneş / CNN TÜRK / Londra) -- Suriye savaş uçağının Türkiye sınırına yakın bir bölgeye saldırıdığı gün gazeteye konuşan Gül, Suriye'den gelebilecek kimyasal silah tehdidinin NATO'nun Patriot füzeleri tarafından karşılanabileceğini kaydetti.

Gül şöyle devam etti:

"Suriye'nin kimyasal silahlara sahip olduğu ve bunların eski Sovyet sistemleriyle atıldığı biliniyor. O yüzden, böyle bir olay, bunun gibi bir çılgınlık olması halinde, bir beklenmedik durum planlaması devreye sokulmalı ve NATO'da bunu yapıyor."

Financial Times, Ankara'nın Suriye sınırına yerleştirmek üzere NATO'dan Patriot füzesi istemeye hazırlandığını hatırlatıyor ve Gül'ün kimyasal silah konusundaki endişelerinin Ankara tarafından daha önce dile getirilenlerden daha ciddi olduğuna dikkat çekiyor.

Gazete, Cumhurbaşkanı'nın güçlü bir yürütme yetkisi olmadığını hatırlatıyor, ancak eski bir dışişleri bakanı olarak Türkiye'nin uluslararası sahnedeki en iyi tanınan yüzlerinden biri olduğunu da aktarıyor.

Röportajda, Suriye top mermilerinin Türk toprağına düşmesinin kasıtlı olmadığını ama yine de Ankara'nın karşılık verdiğine dikkat çeken Gül, "Elbette biz böyle bir girişimi hoşgörüyle karşılayamayız ve gereken karşılığı veririz" dedi. 

Gül, Türkiye'deki Suriyeli mültecilerin sayısının daha fazla artmasının da Ankara için bir güvenlik riski oluşturacağını kaydetti.