'Suriye Ulusal Koalisyonu ile görüşmeye hazırız'
Rusya Dışişleri Bakanı Sergey Lavrov, Suriye Ulusal Koalisyonu Başkanı Ahmet Muaz El-Hatip’la görüşmeye hazır olduklarını, kendisine gerekli davetiyenin iletildiğini söyledi.
 Moskova’da Mısır Dışişleri Bakanı Muhammed Kamil Amr’la görüşmesi sonrası düzenlenen basın toplantısında konuşan Lavrov, “Kahire’de bulunan büyükelçiliğimiz aracılığı ile Sayın El-Hatip’le diyaloga geçtik. Kendisi ile görüşmeye hazır olduğumuzu ilettik…” dedi.
 “Anladığımıza göre, kendileri bu daveti reddetmeyecek” değerlendirmesinde bulunan Rus Bakan, “Doha’da ilk çalışmalar başladığında sert açıklamalar gelmişti. Rejimi yıkmayı ve kurumları ortadan kaldırmayı ana hedef olarak belirlemiş ve tüm diyalog kapılarını kapatmışlardı.” hatırlatmasında bulundu.
 Bu durum batılı ortaklarımızla, Amerikalı partnerlerimizle ve bugün de Mısırla değerlendirdiklerini ifade eden Lavrov, “Benim düşünceme göre, Suriye içinde yer alan mantıklı muhalif gruplarla siyasi diyalog sürecine dahil olmalı.” dedi.
 Suriye’de şiddetin durmasının temel hedefleri olduğunu kaydeden Lavrov, siyasi çözüm için de 30 Haziran’da kabul edilen Cenevre Mutabakatı temel alınarak siyasi çözüme gidilmesi konusunda Mısırlı meslektaşı ile fikir birliği içinde olduklarını belirtti.
 Mısır’da yaşanan demokratik gelişmelerden memnun olduklarını belirten Lavrov, “Yeni anayasa kabul edildi. Ümit ederiz ki, Mısır demokratik adımlarını sürdürür… Özellikle sosyo ekonomik alanlarda yapılacak reformlar önemli. Tüm alanlarda ilişkilerimizi geliştirmemiz açısından bu önemli.” şeklinde konuştu.
 Lavrov, Mısırlı meslektaşı ile görüşmesinde bölgeyi ziyaret eden Rus turistlerin güvenliği ve alınacak önlemleri de değerlendirdiklerini kaydetti.