En uzun yüksek hızlı tren hattı açılıyor
Hemen her şeyin "en"ini yapan Çin, şimdi de dünyanın en uzun yüksek hızlı tren hattını hizmete açıyor.
 Çin medyasına göre, Çin Demiryolları Bakanlığı, başkent Pekin ile güneydeki fuarlar şehri Guangzhou'u birbirine bağlayacak söz konusu tren hattını Mao Zedong'un doğum günü olan 26 Aralık'ta açıyor. 2 bin 298 kilometrelik hatta aralarında Shijiazhuang, Zhengzhou, Wuhan ve Changsha'nın da bulunduğu 35 durak bulunacak.
 Ortalama hızı saatte 300 kilometre olacak trenin, Pekin ile Guangzhou arasındaki ulaşım zamanını 20,5 saatten 8 saate düşüreceği kaydedildi. Trenin azami hızı ise 350 kilometre olarak tasarlandı.
 Bakanlık, söz konusu hattın Pekin ile Wuhan arasındaki kargo taşımacılığını 20 milyon ton artıracağını açıkladı.
 CİHAN
  