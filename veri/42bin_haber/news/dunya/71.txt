Kübalılara vizesiz seyahat izni
Kübalılar artık ülke dışına çıkabilmek için vize başvurusunda bulunmayacak.
 Küba Komünist Partisi yayın organı Granma'da yayımlanan hükümet duyurusunda, Kübalıların 13 Ocak 2013'ten itibaren çıkış vizesi olmaksızın ülke dışına seyahat edebileceği ve ilgili makamlara gidecekleri ülkeden davet mektubu sunmak durumunda kalmayacağı bildirildi.
 Yeni uygulamayla birlikte, şu ana dek ülke dışında 11 aydan fazla kaldıklarında oturma izni ve diğer haklarını kaybetme tehlikesiyle karşı karşıya kalan Kübalılar, bundan sonra deniz aşırı ülkelerde 24 ay kalabilecek ve gerektiğinde bu sürenin uzatılması için başvuruda bulunabilecek.
 Bununla birlikte Küba, özellikle ABD'ye beyin göçünü önleyebilmek amacıyla, bazı meslek gruplarına seyahat sınırlaması getirecek.
 Çıkış vizesi, göçmen politikasına büyük önem veren Küba'da, vatandaşların ülke dışına çıkmasını zorlaştıran zahmetli bir bürokratik prosedür olarak niteleniyordu.
  
  