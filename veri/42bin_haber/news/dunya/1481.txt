Gizli izlemeye yasak geliyor
Almanyada hükümet işyerlerinde gizli kameralarla izlenmesini yasaklamaya hazırlanıyor. Ancak çalışanların verilerinin korunmasına ilişkin hazırlanan yasa tasarısı aynı zamanda açık gözetlemeyi de kolaylaştırıyor.
Almanya'daki süpermarketler zinciri Lidl ya da Telekom gibi şirketlerde çalışanların gizli kameralarla izlendiğinin ve dinlendiğinin ortaya çıkarılması toplumda yoğun tepkiye yol açmış ve veri korunması alanında geniş kapsamlı tartışmalar başlatmıştı. Federal Hükümet de çalışanların daha fazla korunmasını sağlayacak mevzuat değişikliği üzerinde uzlaşmaya vardı.

Hazırlanan yasa tasarısı ile şirketlerin gizli kamerayla çalışanlarını izlemesi yasaklanacak. Özellikle soyunma odaları, uyuma mekânları ve banyo, tuvalet gibi özel mekânlarda her türlü videolu gözetleme yasak olacak. Ayrıca açık gözetlemenin kesin kurallara bağlanması öngörülüyor. Ancak tasarıyı eleştirenler için konulan kurallar çalışanların veri güvenliği için yeterli değil.

DW Türkçe