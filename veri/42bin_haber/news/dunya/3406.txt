Peres, Netanyahu'ya 15 gün ek süre verdi
Cumhurbaşkanı Peres, hükümeti kurmak için Başbakan Netanyahu'ya 15 gün ek süre verdi. İsrail'de yeni hükümet için koalisyon görüşmelerine devam eden Başbakan Binyamin Netanyahu, hükümetin kurulması için anayasada belirlenen 28 günlük sürenin dolmasından 12 gün önce Cumhurbaşkanı Şimon Peres'ten ek süre talebinde bulundu.

 Peres, Netanyahu'nın ek süre talebini kabul etti.

 Koalisyon pazarlıkları sonuçsuz kaldı 
22 Ocak'taki genel seçimlerin ardından hükümeti kurmakla görevlendirilen ve geniş tabanlı bir hükümet kurmak istediğini açıklayan Netanyahu, koalisyona girecek partilerin birbirlerine taban tabana zıt ön koşulları nedeniyle şu ana kadar hükümeti kurmayı başaramadı. 
Netanyahu'nun koalisyona gitmek istediği partilerden, seçimlerden ikinci çıkan 19 milletvekiline sahip "Gelecek Var" Partisi lideri Yair Lapid ile Naftali Bennett liderliğindeki 11 milletvekiline sahip aşırı sağcı "Yahudi Evi" Partisi, ultra Ortodoks Yahudilerin askere alınmalarını sağlayacak yasanın koalisyon protokolüne girmesini istiyor. Buna karşın İsrail meclisine giren Şas ve UTJ'den oluşan Ortodoks Yahudileri temsil eden iki parti ise toplam 18 milletvekili ile yasaya kesin olarak karşı çıkıyor ve hükümet programına bu 
yasanın girmesi halinde koalisyona girmeyeceklerini belirtiyor. 
Sol partiler koalisyona katılmıyor 
Sol partilerden 15 milletvekiline sahip İşçi Partisi lideri Shelly Yacomovich, Netanyahu'nn başbakanlığında bir koalisyona katılmayacaklarını seçimden çok önce açıklamıştı. 
6 milletvekiline sahip Sosyalist Meretz'in, koalisyon için Yahudi yerleşimlerinin durdurulması ve Filistin ile barış sürecinin yeniden başlanması şartları da bu partiyle koalisyon ihtimalini ortadan kaldırdı. 
Netanyahu, özellikle İran'a yönelik politikalarında kendisine destek verecek 86 milletvekilinden oluşan bir kabine kurmayı öngörürken, mevcut şartlarda Lapid, Bennett, Hattuna lideri Tzipi Livni ve Kadima ile kuracağı hükümetle toplamda ancak 67 sandalyeye ulaşabiliyor. Netanyahu'nun ultra Ortodokslarla hükümet kurmayı denemesi halinde ise güvenoyu için gereken 61 sandalye sayısına bile ulaşamayacağı belirtiliyor. 
Obama ziyaretini erteleyebilir 
İsrail'de koalisyon görüşmelerinin sonuçsuz kalması halinde, 20 Mart'ta İsrail'e gelecek ABD Başkanı Barak Obama'nın ziyaretini iptal edebileceği ya da erteleyebileceği belirtiliyor. Gözlemciler, Netanyahu'nun, İran konusunu uluslararası toplumun gündeminden düşüreceği gerekçesiyle bunu asla istemediği yorumunda bulunuyor. 
İsrail'de bir önceki hükümet de sancılı koalisyon arayışlarının ardından yine 28 gün sınırını aşarak, istenen ek süre ile ancak 49 günde kurulabilmişti.