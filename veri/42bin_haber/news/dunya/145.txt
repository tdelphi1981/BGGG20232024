Bayram öncesi İsrail-Filistin çatışması
Kurban Bayramı öncesi İsrail ile Filistin arasında gerginlik tırmanıyor. Gazze'den İsrail topraklarına 30'dan fazla roket atıldı. İsrail'in karşı saldırısında ise, 2 kişi yaralandı.
 İsrail ordusu, dün akşam saatlerinde Gazze Şeridi'nden ülkenin güneyine 30'dan fazla roket fırlatıldığını ve saldırılarda 3 kişinin yaralandığını açıkladı.
 Gazze'den İsrail'in Aşkalon kentine fırlatılan onlarca roket ise İsrail füze savunma sistemi "Demir Kubbe" tarafından etkisiz hale getirildi.
 İsrail ordusu, Gazze'den roketleri ateşleyen kişilerin, yeni roket hazırlarken hedef alındığını da duyurdu. Filistinli yetkililer İsrail'in karşı saldırısında en az 2 kişinin yaralandığını belirtti.
 Gazze'deki Hamas yönetiminden ise konuyla ilgili henüz bir açıklama yapılmadı.
 Gazze-İsrail sınırındaki ''Utanç Duvarı'' yakınında dün sabah meydana gelen patlamada 1 İsrail askeri ağır yaralanmış, İsrail Savunma Bakanı Ehud Barak, ''İsrail ordusu, askerine yapılan saldırıyı karşılıksız bırakmayacak'' demişti.
 İsrail'in, dün akşam saatlerinde Gazze'nin kuzeyindeki Beyt Laheya kentine düzenlediği hava saldırısında 2 Filistinli ölmüş, 4 kişi yaralanmıştı. ntvmsnbc