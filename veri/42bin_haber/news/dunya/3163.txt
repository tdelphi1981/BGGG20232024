Komşuda sel felaketi
Yunanistan'da dün akşam saatlerinde başlayan etkili yağış başkent Atina'yı afet bölgesi haline getirdi. Aracı içinde sel sularına kapılan bir kadının öldüğü felakete can pazarı yaşanıyor.
KOMŞU sel felaketiyle boğuşuyor. Yunanistan'da dün akşam saatlerinden bu yana etkili olan şiddetli yağış, ülkede yaşamı felce uğrattı. Şiddetli yağışın yol açtığı sel baskınları başkent Atina'yı etkiledi. Başkentte sel suları 60 santimetrenin üzerine çıktı. Resmi rakamlara göre afette en az bir kişi hayatını kaybetti, onlarca kişi yaralı olarak kurtarıldı. AP'nin haberine göre aracı içinde sele yakalanan kadın kurtarılmasının ardından hastanede hayatını yitirdi. Hastane kadının ölüm nedeniyle ilgili açıklama yapmadı. Başkent Atina ve Pire kentlerinin yer aldığı Attiki bölgesinde şiddetli yağmur nedeniyle meydana gelen toprak kaymaları nedeniyle 'Agii Theodori' yerleşim birimiyle Atina-Korint karayolu ulaşıma kapandı. Selanik yakınlarındaki 'Pieria' ve 'İmathia' illerinde de bazı köylerinde acil durum ilan edildi.