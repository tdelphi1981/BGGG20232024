'Radikal islamcı' olmadı, Neonazi mi ?
Almanya'nın Bonn şehrinde ana tren istasyonunda bulunan bombayla ilgili şimdiye kadar “radikal İslamcı” zanlılar ihtimali üzerinde duran ve iki zanlıyı sorgulayan federal savcılık ve polis, DNA uyuşmazlığı sonucu zanlıları serbest bıraktı.
 Soruşturmayı yürüten savcılık şimdi ırkçı, Neonazi eylemciler ihtimali üzerinde duruyor. Bombalı çantanın üzerinde bulunduğu bildirilen sarı saç teli de bu şüpheyi güçlendiriyor.
 Bonn Ana Tren İstasyonu'nda 10 Aralık'ta bulunan bomba ile ilgili federal savcılık ve polis ırkçı, Neonazi gruplar ihtimali üzerinde duruyor. Tren istasyonunda, raylar üzerindeki çanta içinde bulunan bombayla ilgili öncelikle Selefi gruplardan şüphelenerek uzun bir süre soruşturma yürüten savcılık, DNA uyuşmazlığı sonucu iki zanlının suçsuz olduğuna karar verdi. Savcılık şimdi bombanın arkasında ırkçıların olabileceği ihtimali üzerinde durmaya başladı. Bombalı çantada bulunan sarı saç teli de bu ihtimali güçlendiriyor. Söz konusu saç telinin Avrupalı veya Kuzey Amerikalı birine ait olabileceği bildiriliyor. Bombanın arkasında Neonazilerin olabileceği ihtimali üzerine, geçtiğimiz haftalarda Köln merkezli olarak kurulan Aşırılıklara Karşı Mücadele Merkezi harekete geçirildi. Söz konusu merkezin, bombanın arkasındaki muhtemel ırkçıların izini sürmesi hedefleniyor.
 Bombayla ilgili ‘siyasi olmayan bir motif'in de söz konusu olabileceğini bildiren güvenlik uzmanları, şimdiye kadar ki soruşturmada ‘radikal İslamcı bir motif' üzerinde durmuş, olayı böylesi bir grubun terör girişimi olarak değerlendirmişti. Süddeutsche Zeitung gazetesi de, Bonn'daki bombayı koyan eylemcilerin ırkçı gruplara mensup kişi veya kişiler olabileceğini duyurdu.
 Bombayla ilgili şimdiye kadar haklarında soruşturma yürütülen "iki İslamcıyı" hatırlatan Der Spiegel, “İki İslamcı ile ilgili soruşturma, şüpheleri doğrulamadı.” dedi. Dergi, daha önce zanlılardan birini merkez tren istasyonunda gördüğü ifadesini veren tanıklardan birinin bu konuda artık emin olmadığını bildirdiğini aktardı. Yürütülen soruşturmalarda, çanta üzerindeki DNA bilgileri ile iki zanlının DNA bilgileri karşılaştırıldı. Bunun sonucunda DNA bilgilerinin uyuşmadığı görüldü.
 Konuyla ilgili federal savcılık açıklama yapmaktan kaçınırken Frankfurter Allgemeine Sonntagszeitung gazetesi, DNA bilgilerinin ‘zanlı İslamcılar'a ait olmadığı bilgisini aktardı. Die Welt gazetesi, içinde bombanın bulunduğu çantada, olası zanlıya ait saç teli bulunduğunu, açık renkli olan saçın ya Avrupalı, ya da Kuzey Amerikalı birine ait olabileceğini aktardı.
 Öte yandan federal savcılık, bombalı çantaya benzer bir çanta taşırken tren istasyonu yakınındaki fast food restoranının kameraları tarafından kaydedilen uzun sakallı bir kişiyi arıyor. Ayrıca bazı tanıkların ifadesine dayanılarak çantayı son olarak taşıdığı iddia edilen koyu saçlı bir şüpheli daha gündeme geldi. 
  