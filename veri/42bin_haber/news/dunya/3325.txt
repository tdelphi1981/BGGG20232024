Kanada'dan 100 binden fazla öğrenciye vize
Kanada'ya geçen yıl, 100 binden fazla uluslararası öğrenci ve 257 bin göçmen geldiği belirtildi.
Kanada Vatandaşlık ve Göçmenlik Bakanı Jason Kenney, konuyla ilgili yaptığı yazılı açıklamada, uluslararası öğrenci statüsü ile 2012 yılında 100 binden fazla gencin ülkeye geldiğini duyurdu.

Bu rakamın, 2004 yılına göre yüzde 60 artış olduğunu kaydeden Kenney açıklamasında, 'Rakamlar her geçen gün artmaktadır. Kanada, dünya klasmanındaki eğitim imkanları ve fırsatları ile uluslararası öğrencilerin tercihi olmaya devam ediyor' ifadesine yer verdi.

Bu arada Kanada, uluslararası öğrenci uygulamasından yıllık 8 milyar dolar gelir elde ediyor.

257 bin göçmen geldi-

Öte yandan Kanada, geçen yıl 257 bin 515 göçmen kabul etti.

Bakan Kenney'in yazılı açıklamasına göre, Kanada tarihinde bir yılda ilk kez bu kadar yüksek sayıda göçmen alındı. Kenney açıklamasında, 'Kanada, dünyada göçmenlik için en çok tercih edilen ülkedir. Göçmenlik, ekonomik büyüme, Kanada toplumunun uzun süreli refahını sağlama için hükümetimizin planlarının önemli bir parçasıdır' ifadesini kullandı.