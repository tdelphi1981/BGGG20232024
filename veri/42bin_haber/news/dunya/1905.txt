Berlusconi aday tanıtım toplantısında fenalaştı
İtalya'da seçimler yaklaşırken, siyasi liderlerin çalışma tempoları da arttı.
Dün partisinin aday tanıtım toplantısına katılan eski başbakan Silvio Berlusconi de konuşma yaptığı sırada birden fenalaştı. Partililerin yardımına koştuğu Berlusconi'nin durumunun iyi olduğu yorgunluk dolayısıyla bu durumun oluştuğu bildirildi.

İtalya'da seçimler yaklaşırken siyasi liderlerin çalışma tempoları da arttı. Seçim listelerinin bir bir açıklandığı şu günlerde en fazla konuşma yapanlardan biri de Özgürlükçü Halk Partisi başkanı ve eski Başbakan Silvio Berlusconi oldu. Dün partisinin aday tanıtım toplantısına katılan Berlusconi bir saate yakın konuşma yaptıktan sonra bir anda fenalaştı ve oturmak için izin istedi. Ayakta durmakta zorlanan Berlusconi'ye yakınında bulunan partililer yardımcı olarak ön sıradaki bir sandalyeye oturttu. Partinin Genel Sekreteri Angelino Alfano da kürsüdeki suyu getirip Berlusconi'ye verdi. Bir süre sonra salonun yanındaki bir odaya alınan Berlusconi'nin durumunun iyi olduğu sadece yorgunluktan kaynaklanan bir durum oluştuğu ifade edildi.

Konuşması sırasında sesinin kısıklığı ve birkaç kez öksürmek zorunda kalması sonucu salondakilere "Son günlerde çok yoğun bir tempoda çalışıyoruz ve sürekli konuşmak zorundayım. Tam 9 televizyon programı ve 2 de radyo programında konuşma yaptım. Yaşlı olduğumdan dolayı yorgunum kusura bakmayın" diyerek durumunu açıklayan Berlusconi'nin kürsüden inerken oldukça zorlandığı gözlendi.