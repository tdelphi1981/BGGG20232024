Suudi Arabistan'da ilk: Meclise 30 kadın atanıyor
Suudi Arabistan Kralı Abdullah bin Abdülaziz Al Suud, tamamı erkek üyelerden oluşan Şura Meclisine 30 kadın üye atanması için çıkardığı kararnameyle tarihi bir karara imza attı 
 Suudi Arabistan’ın resmi haber ajansı SPA’da konuyla ilgili 2 kararname yayınlandı. Kararnamelerin ilkinde konseyin sadece erkeklerden oluştuğunu belirten maddede değişikliğe gidilirken, diğerinde ise 30’u kadın 150 kişilik üye listesi yer alıyor. Şura Meclisi’ne seçilen kadınların erkeklerle bir arada oturamayacağına vurgu yapılan kararnamede, kadınların başka bir kapıdan içeri gireceği ve ayrı bir salonda toplanacakları, namaz gibi ihtiyaçları için ayrı mekanlar tahsis edileceği belirtiliyor.  
 150 ÜYEDEN 30'U KADIN OLACAK
  
 İlk kez 1927’de Kral Abdülaziz Al Suud tarafından kurulan Şura Meclisine kadınlar için yüzde 20’lik kota ayrıldı. Bu 150 üyenin bulunduğu Şura Meclisinde 30 kadın üyenin görev yapacağı anlamına geliyor. Şura Meclisi, ülkeyi 2005’ten bu yana yöneten Kral Abdullah tarafından 4 yıllığına atanan, politika ve yasama konularında krala danışmanlık yapan üyelerden oluşuyor.