Kürt mafya babası Moskova'da öldürüldü
Moskova'nın merkezinde bir restoran çıkışında Ded Hasan lakaplı Kürt asıllı ünlü mafya babası Aslan Usayan (76) uğradığı silahlı saldırı sonucu öldürüldü.
Moskova'nın merkezinde bir restoran çıkışında Ded Hasan lakaplı Kürt asıllı ünlü mafya babası Aslan Usayan (76) uğradığı silahlı saldırı sonucu öldürüldü.
Rus haber ajanslarında yer alan bilgilere göre MSİ ile 14:30'da Karetnıy Dvor restoranın çıkışında Ded Hasan'a silahla ateş edildi.

Rusya İçişleri Bakanlığı da Hasan Dede'nin ilk belirlemelere göre yaralandığını ifade etti. Basın bürosundan yapılan açıklamada, "Moskova merkezinde silahlı çatışma oldu. İlk bilgilere göre Usayan yaralandı." bilgisini verdi.

Bakanlık daha sonra yaptığı açıklamada yaralı olarak hastaneye kaldırılan Ded Hasan'ın yaşamını yitirdiğini söyledi. 
Eylül 2010'da da Yezidi Kürt asıllı ünlü Rus mafya babası Ded Hasan'a silahlı suikast düzenlenmişti. Saldırı yer altı dünyasında kanlı hesaplaşmanın bir sonucu olduğu iddia edilmişti.

Rusya gündemi ile Türkçe yayın yapan www.haberrus.com portalına ilk suikast girişimi ile ilgili açıklamada bulunan Rus Novaya Gazeta muhabiri Sergey Kanev, bir içişleri bakanlığı yetkilisinin kendisine Ded Hasan'ın terör örgütü PKK'ya silah sattığı ile ilgili bilgi verdiğini iddia etmişti. 

Kanev, "Benim istihbarat kaynaklarım PKK'ya silah satan şahısların başında Kürt asıllı Rus mafya babası Şakro lakablı Zahariy Kalaşov'un geldiğini belirtiyor. Kendisi şu anda İspanya'da cezaevinde. 90'lı yıllarda eski Devlet Başkanı Boris Yeltsin döneminde Rus mafyası "generali" Şakro PKK'ya silah satışını gerçekleştiriyordu. PKK'ye yönelik Rus silah sevkiyatında, Ded Hasan da önemli rol oynuyor. Benim ulaştığım polisiye belgelerde Şakro ve Ded Hasan'ın Türkiye'ye silah sattığı belirtiliyordu. Ayrıca kaynaklarım bu olayı doğruluyor. Her ikisinin de PKK liderleriyle ilişkileri var." iddiasında bulunmuştu.