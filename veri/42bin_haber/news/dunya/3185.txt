Merkel'den ziyaret öncesi müzakere mesajı
Merkel, Türkiye'nin AB müzakere sürecinde yeni bir başlığın açılmasından yana olduğunu, ancak uzun bir müzakere yolunun bulunduğu belirtti. Merkel, haftalık video mesajında, Türkiye ziyareti öncesi 24 yaşındaki tıp öğrencisi Ümmühan Çiftçi'nin sorularına cevap verdi. Türkiye'nin AB üyeliğiyle ilgili soruya karşılık Merkel, "Önümüzde uzun bir müzakere yolunun bulunduğuna inanıyorum. Kuşkularım olmasına rağmen müzakere sürecinin devam etmesini onayladım. Bu müzakereleri sonucu açık olarak sürdürüyoruz. Bu biraz durakladı ve ben bir parça ilerlememiz için yeni bir başlığın açılmasından yanayım. Bunu ziyaretim sırasında Türk hükümeti ile de görüşeceğim" dedi.

Türkiye ile Almanya arasında özel ilişkilerin olduğunu belirten Merkel, Almanya'da çok sayıda Türk'ün yaşamasından dolayı iki ülkenin özel bir şekilde bağlı olduğunu kaydetti.

Merkel, ziyaretinde sadece Ankara ve İstanbul'u değil, Kapadokya'ya da gideceğini ifade etti.

Türkiye ziyareti sırasında Başbakan Recep Tayyip Erdoğan ile Suriye konusunu da görüşeceğini belirten Merkel, Suriye konusunda büyük endişe duyduklarını kaydetti. Suriye ile uzun bir sınırı olan ve yüz binlerce sığınmacı alan Türkiye'nin özel bir duruma sahip olduğunu belirten Merkel, Türkiye'nin sınır güvenliği konusunda, NATO kapsamında katkı yaptıklarını ifade etti. Suriye'deki sorunun siyasi olarak çözülmesi gerektiğini vurgulayan Merkel, uluslararası toplumun, özellikle BM Güvenlik Konseyi'nin, istenildiği gibi birlikte hareket etmediklerinden dolayı üzüntü duyduklarını kaydetti. 

Rusya ile Suriye'ye baskının artırılması için görüşmeler yaptıklarına işaret eden Merkel, Suriye Devlet Başkanı Beşşar Esad'ın şansını kaybettiğini ve Suriye'de yeni bir hükümet için siyasi bir çözüme ihtiyaç duyulduğunu belirtti. 

Merkel, iki ülkedeki gençlerin birbirlerini daha iyi tanışması için Alman-Türk gençlik köprüsünün geliştirilmesini istedi.

Daha fazla zamanı olması durumunda Türkiye'nin diğer bölgelerini de ziyaret etmek istediğini belirten Merkel, Türkiye'de çok keşfedilecek yerin bulunduğunu ve Türkiye'nin iç bölgelerine ve Karadeniz bölgesine dikkati çekti.