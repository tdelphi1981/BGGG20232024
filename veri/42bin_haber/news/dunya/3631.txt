Çin: "İnternetin savaş alanına dönmesine karşıyız"
Çin yönetimi, "internetin savaş alanına dönmesine karşı olduğu" ve siber dünyanın kurallara ve işbirliğine ihtiyaç duyduğu açıklamasında bulundu.
Çin Dışişleri Bakanlığı Sözcüsü Hua Çunying, "Çin'in her zaman uluslararası kamuoyuna barışçıl, güvenli ve açık bir siber dünya çağrısı yaptığı"nı ifade ederek, bu alanın "yeni bir savaş alanına dönüşmesine karşı olduklarını" belirtti.

"İnternet güvenliği bağlamında Çin en çok saldırıya uğrayan kurban" ifadelerini kullan Hua, Çin hükümetinin internet güvenliğine büyük önem verdiğini ve siber suçlara karşı hukuk yoluyla mücadele ettiğini dile getirdi.

Hua, "siber alemin kurallar ve işbirliğine ihtiyacı var, savaşa değil" diyerek, ülkesinin uluslararası kamuoyuyla birlikte internet güvenliği, barışı ve şeffaflığı için çalışmak istediğini ifade etti.

Çin ve Amerikan yönetimleri geçtiğimiz günlerde karşılıklı olarak, birbirlerine yönelik siber saldırılar düzenleme suçlamalarında bulunmuştu.