Ünlü şarkıcının kafasından öyle bir şey çıktı ki!
Tümör korkusuyla hastaneye yatan Avustralyalı ünlü punk rock şarkıcısı Jay Whalley'nin beyninden bir domuz tenyası çıkarıldı.
Daily Mail'in haberine göre, Avustralyalı ünlü punk rock grubu Frenzar Rhomb'un solisti olan Jay Walley, geçen ay baş dönmeleri ve göz kararmaları yaşamaya başladı.

Bir süre sonra elinde tuttuğu parayı dahi tanıyamaz hale gelen şarkıcı, beyninde tümör endişesiyle arkadaşları tarafından hastaneye götürüldü.

Yapılan muayenelerde beyninde kiste benzer bir tümör tespit edilen Whalley geçen hafta ameliyata alındı.

Saatler süren ameliyatın sonunda Avustralyalı şarkıcının beyninden, sadece domuz etinden bulaşan domuz tenyası çıkarıldı.

ET YEMİYOR

Tam bir vejetaryen olan ve kesinlikle et yemeyen şarkıcının tenya yumurtasını Meksika'da yediği bir çeşit sebzeli dürümden kaptığı sanılıyor.

Doktorların tahminlerine göre, Whalley Meksika'da temizlik konusunda pek titiz olmayan bir lokantaya gitti. Domuz etinden tenya alan ve barsaklarındaki tenya ile yaşayan aşçı veya lokanta sahibi, sebzeleri ellerini temizlemeden yıkadığı için tenya yumurtası sebzelere bulaştı. Vejetaryen olan Whalley de yediği bu sebze ile tenya yumurtasını almış oldu.