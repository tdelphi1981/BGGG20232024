Kuveyt'te yönetim karşıtı gösteriler
Kuveyt'te parlamento seçimlerini boykot eden muhaliflerin düzenlemek isteği gösteri, güvenlik güçlerinin tehdidi nedeniyle iptal edildi.
 Kuveyt'te muhalif gruplar, parlamento seçimlerini boykot kampanyası çerçevesinde düzenleyecekleri protesto gösterisi için  bir araya geldi. Aralarında çok sayıda milletvekilinin de bulunduğu eylemciler meydanda toplandı. Ancak muhalifler, güvenlik güçlerinin tehdidi sebebiyle gösteriyi bitirmek zorunda kaldı.
         
 'Boykot et'' kampanyasına katılan Osman El-Osman, Başkent'teki gösteri için toplanmaya başlayan kalabalığın önünde basın açıklaması yaparak, '' Güvenlik güçlerinin tehdidi sebebiyle gösteriyi durdurmaya mecbur kaldık. Seçimleri boykot etme kararımızı, görüşümüzü ifade etmekten tehdit yoluyla bizi alıkoydular'' dedi.
          
 Sol eğilimli eski Kuveyt Ulusal Forum Genel Sekreteri Abdullah en-Nibara, AA muhabirine yaptığı açıklamada, demokratik rejimin gelişmesi adına haklarını savunmak için gösteri düzenlemek istediklerini belirtti.
          
 Nibara, ''Biz gözaltına alınmalar yerine bu ülkede demokratik rejimin gelişmesini istiyoruz, ama yönetim bizim bu yöndeki hayallerimize el koymaya çalışıyor'' diye konuştu.
          
 -Adaylar için kayıt başladı-
          
 Kuveyt İçişleri Bakanlığı, parlamento seçimlerine aday olacaklar için 9 gün sürecek kayıt işlemlerini başlattı.
          
 Kuveyt Anayasa Mahkemesi, şubat ayında yapılan parlamento seçimlerini muhaliflerin kazanması üzerine iptal etmiş, 2009 seçimleriyle oluşan parlamentonun yeniden tesisine karar vermişti. Ancak Kuveyt Emiri Emir Şeyh Sabah el-Ahmed el-Sabah, birkaç aydır toplanamayan parlamentoyu 7 Ekim'de feshetme kararı almış, seçim kurallarındaki değişikliğin ''ülkenin birliği, demokrasinin güçlendirilmesi ve toplumda fırsat eşitliğinin sağlanması temelinde'' gerçekleştirildiğini vurgulamıştı.
          
 Kuveyt Hükümeti, seçimlerin 1 Aralık'ta yapılmasını kararlaştırmış ve seçim kanununda, her bir seçmenin, dört  yerine sadece bir aday için oy verebilmesine imkan tanıyan bir değişiklik yapmıştı. Muhalefet ise mevcut şartlarda seçimi boykot edeceğini duyurmuştu.
          
 Emir Sabah'ın seçim yasasında yaptığı değişikliğin yönetim yanlısı olduğunu savunan ve protesto eden on binlerce kişi protesto gösterileri düzenlemiş, eylemler sırasında güvenlik güçleri ile göstericiler arasında arbede çıkmıştı.
          
 Göstericileri dağıtmak için göz yaşartıcı gaz, ses bombası ve plastik mermilerin kullanıldığı olaylar sırasında 100'den fazla kişi yaralanmıştı.
          
 -Berrak'ın mahkemesi -
          
 Öte yandan Kuveyt'te hakkında 10 gün hapis cezası çıkan Kuveyt'in önde gelen muhalif isimlerinden milletvekili Müslim el-Berrak için gösteri düzenlendi.
          
 Müslim el-Berrak, bir mitingde, ''Emirlik makamına dil uzattığı'' iddiasıyla gözaltına alınmıştı. Kuveyt Savcılığı Berrak hakkında tutuklu yargılanma kararı verdi.
          
 -Muhalefet, seçim krizini uluslararası arenaya taşımaya hazırlanıyor
          
 Kuveyt'te yaklaşan seçimler öncesinde seçim yasasında yapılan değişikliğin yol açtığı siyasi gerilim devam ederken, muhalefet, konuyu uluslararası platforma taşıma uyarısında bulundu.
          
 Kuveyt siyasetinin önde gelen isimlerinden Ahmed el-Hatib, düzenlediği basın toplantısında, 1 Aralık'ta yapılması planlanan seçimlerde sandık başına gitmeyen seçmenlerin oy kullananlardan fazla olması halinde, seçimin geçersiz sayılmasını isteyeceklerini belirtti.
          
 Kuveyt'in ilk anayasasını hazırlayan 1961 yılındaki Kurucu Meclis'te de görev yapan Hatib, ''Oy kullanmayanların sayısı kullananlardan fazla olursa, uluslararası toplumdan seçimin geçersiz sayılmasını isteme hakkımız olacak'' ifadesini kullandı.
          
 ''Gayrimeşru bir Meclis'in bize dayatılması halinde sokaklara çıkarak bunu devirmemiz gerekecek'' diyen Hatib, eylemlerin barışçıl olduğu sürece uluslararası toplumun da yanlarında yer alacağını bildirdi.
          
 Güvenlik güçlerinin baskılarından artık çekinmediklerini ifade eden Hatib, bu kültürün değişmesinin zaman alacağını da sözlerine ekledi.
          
 Kuveyt'te seçim yasasında yapılan değişiklik 21 Ekim'de başkent Kuveyt'te on binlerce kişinin katıldığı gösterilerle protesto edilmiş, çıkan olaylarda onlarca kişi yaralanmıştı. Seçim yasasındaki değişikliğin yönetim yanlısı adayların lehine olduğunu, yönetimdeki El-Sabah hanedanının siyasetteki nüfuzunu  artıracağını savunan ve başını İslami eğilimli siyasilerin çektiği muhalifler, seçimi boykot etme kararı almıştı.
          
 AA
  