Dünyanın en büyük 'uçak mezarlığı'
Dünyanın en büyük yolcu uçağı mezarlığı ABD'nin Arizona eyaletindeki çölde bulunuyor.
Askeri amaçlarla 1942 yılında kurulan dev tesiste şu anda uçuş ömrünü doldurmuş 200 kadar uçak depolanıyor. Türkiye'deki hurda ve hacizli uçaklar ise Atatürk Havalimanı'ndan kaldırılacağı günü bekliyor.

 Çölün uçak mezarlığı olarak seçilmesi ise başka amaçlar için kullanılabilecek hurda uçak parçalarının nemden oksitlenmemesi veya diğer kimyasal etkilerle aşınmaması için tercih edilen bir yöntem.

 Arizona Çölü'ndeki 'Pinal Hava Parkı' olarak bilinen bölge, halen yüzde 69 sivil, yüzde 31 askeri amaçlar için kullanılıyor. 
Önceleri 'askeri hava istihbarat merkezi' olarak da hizmet veren çöl ortasındaki tesisin, 6 bin 850 metre uzunluğunda bir pisti bulunuyor. Hurda uçak mezarlığının hemen bitişiğindeki 'Manara Havacılık' adlı şirketin uçak bakım, onarım ve boya hangarları hizmet veriyor. Ayrıca tesis yakınında, 56 adet helikopter park sahası olan ABD ordusundaki pilotların eğitim ve tatbikat yaptığı askeri bir üs de faaliyet gösteriyor.

 Çoğunluğu Northwest Havayolları'nın olmak üzere ABD'li şirketlerin uçuş ömrünü doldurmuş 200 kadar uçağı çöl mezarlığında başka amaçlar için kullanılmayı bekliyor.

 TÜRKİYE'NİN UÇAK MEZARLIĞI DA ATATÜRK HAVALİMANI'NDA 
 
 Öte yandan Atatürk Havalimanı Genel Havacılık Terminali'nde de hurda ve hacizli uçaklar nedeniyle park sorunu yaşanıyor. Devlet Hava Meydanları İşletmesi (DHMİ) Genel Müdürlüğü apronda bekleyen 20'ye yakın uçağı, buradan kaldırmak için yıllardır uğraşıyor. Bazı girişimciler hurda uçakları restoran yada kafe olarak kullanmak için DHMİ'ye başvuruyor.