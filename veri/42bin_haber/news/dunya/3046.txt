Ermenistan'da zafer Sarkisyan'ın
Ermenistan'da yapılan cumhurbaşkanı seçimini, yüzde 58,64'lük oranla mevcut cumhurbaşkanı Serj Sarkisyan kazandı. İkinci kez seçilen Sarkisyan, 5 yıl daha cumhurbaşkanlığı görevini yürütecek.
Ermenistan Merkez Seçim Kurulu'ndan yapılan açıklamaya göre, oyların tamamı sayıldı. Sarkisyan yüzde 58,64'lük oranla ilk sırada yer aldı. Seçimleri ikinci sırada bitiren ise yüzde 36,75 ile eski Dışişleri Bakanı ve Miras Partisi Genel Başkanı Raffi Hovhannisyan oldu.

Eski Başbakan ve Özgürlük Partisi Genel Başkanı Hrant Bagratyan yüzde 2,15 ile üçüncü, Milli İrade Birliği Başkanı Paruyr Hayrikyan ise yüzde 1,3 ile dördüncü sırada yer aldı.

Halk bilimci Vardan Serdakyan, siyaset bilimci Andreas Gukasyan ve Sözde Yukarı Karabağ yönetimi eski Dışişleri Bakanı Arman Melikyan'ın oy oranları ise yüzde 1'e ulaşmadı.

Seçimlere katılım yüzde 60'ta kalırken, resmi sonuçların 25 Şubat'ta açıklanacağı bildirildi.

-Muhalif aday Hovhannisyan 'zaferini' ilan etti-

Eski Dışişleri Bakanı ve Miras Partisi Genel Başkanı Raffi Hovhannisyan, Merkez Seçim Kurulu'nun sonuçlarına göre yüzde 35 oy alarak ikinci sırada görünmesine rağmen 'zaferini' ilan etti.

Erivan'da basın mensuplarına açıklamada bulunan Hovhannisyan, 'Tüm rakiplerime saygım var, hepsinin üstünde Karabağ'da verdiği özgürlük mücadelesi ve ülkeyi geliştirdiği için Sarkisyan'a saygım var. Onun ismi Ermenistan tarihinde aynen kalacak. Sarkisyan, halkın zaferini tanıyan ilk cumhurbaşkanı olmalı' ifadesini kullandı.

'Raffi kazanmadı, Serj kaybetmedi, kazanan sadece halk' diyen Hovhannisyan, 5 yıllık 'cumhurbaşkanlığı döneminde' gücü genç nesillere teslim edeceğini kaydetti.

Serj Sarkisyan cephesinden Cumhuriyetçi Parti'nin basın sözcüsü Eduard Şarmazanov ise mevcut sonuçlara göre Sarkisyan'ın, ikna edici bir zafer elde ettiğini söyledi.