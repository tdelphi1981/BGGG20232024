Batı Şeria'da 51 eve yıkım kararı
İsrail'in, Batı Şeria'nın Beytüllahim, El-Halil ve Nablus kentlerinde Filistinlilere ait 51 ev için yıkım kararı aldığı bildirildi. Beytüllahim kentindeki Filistinli aktivist Velid Ebu Hammad, İsrail askerlerinin şehre baskın düzenlediğini ve ruhsatsız olduğu gerekçesiyle içinde Filistinlilerin yaşadığı 20 evin yıkılacağı
uyarısında bulunduğunu söyledi.

Hammad, binaların seneler önce inşa edildiğini ve içinde Filistinli ailelerin yaşadığını belirtti.

Batı Şeria Yahudi Yerleşimciler Dosyası Sorumlusu Gassan Dağlas ise Nablus kentinin güneyindeki 21 bina ile El-Halil kentinin güneyindeki İzna beldesinde bulunan 10 binaya da ruhsatsız oldukları gerekçesiyle yıkım kararı verildiğini ve kararın Filistinli ailelere tebliğ edildiğini kaydetti.