İran, yeni füze fırlatma sistemi geliştirdi
İran Deniz Kuvvetleri Komutanı Tuğamiral Habibullah Seyyari, yeni bir füze fırlatma sistemi ürettiklerini söyledi.
Fars Haber Ajansı'nın haberine göre, Tuğamiral Seyyari, Deniz Kuvvetleri'nin envanterinde de yer alacak yeni bir füze fırlatma sistemini tasarlayıp ürettiklerini bildirdi.

Tuğamiral, yeni sistemin füze fırlatmada esneklik sağladığını, füzelerin menzilleri ile isabet oranlarını artırdığını kaydetti.

Deniz Kuvvetleri'nin çeşitli menzillerde ve türlerde füzelere sahip olduğunu hatırlatan Seyyari, yeni füze fırlatma sisteminin savunma ve caydırıcılık gücünü daha da artırdığını ifade etti.

Bu arada Devrim Muhafızları'nın önceki gün ülkenin güney sahilinde başlattığı deniz tatbikatının sürdüğü belirtildi.

Asaluye ve Güney Pars bölgesinde icra edilen 'Fecr 91' adlı tatbikatta, ülkenin savunma ve caydırıcılık gücünü artırmaya yönelik olarak yeni teçhizat ve donanımların da test edileceği açıklanmıştı.

Deniz Kuvvetleri'nin, Hürmüz Boğazı, Basra Körfezi ve Kuzey Hint Okyanusu bölgesinde bir milyon metrekarelik alanda icra edeceği altı günlük tatbikatın da yarın başlayacağı belirtildi.

'Velayet 91' adlı tatbikatta denizaltılar, destroyerler, füze savunma sistemleri, elektronik harp donanımları, füze fırlatma sistemleri, savaş uçakları ile çeşitli büyüklükteki savaş gemilerinin görev alacağı ifade edildi.