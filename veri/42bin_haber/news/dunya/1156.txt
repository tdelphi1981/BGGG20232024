Roman mahallesini ateşe verdiler
Yunanistan'ın kuzeyinde yer alan Aitolikos kasabasında aralarında yüzleri maskeli kişilerin de bulunduğu bir grup, Roman mahallesini basarak bazı evleri ateşe verdi. Polis, daha önce iki Roman ile iki Yunan vatandaşı arasında yaşanan kavga nedeniyle meydana geldiğini belirttiği olayda, kasaba dışındaki Roman kampını basan elleri sopalı yaklaşık 70 kişilik grubun Romanlara ait 6 kulübeyi ve dört aracı ateşe verdiğini açıkladı.

Polis açıklamasında, kulübelerin ateşe verilmesiyle kampta çıkan yangının daha fazla büyümeden itfaiye ekipleri tarafından söndürüldüğü, saldırılarda yaralanan 24 yaşında bir kişinin Mesologgi Devlet Hastanesi'ne kaldırıldığı belirtildi.

Yaşanan gerginliğin daha fazla büyümemesi için çok sayıda polis ekibinin bölgeye gönderildiği, olaylara karıştığı belirlenen 5 kişinin gözaltına alındığı bildirildi.

Bu arada, Aitolikos kasabasında meydana gelen olayların ardından, aralarında Altın Şafak'ın (Hirisi Avgi) bölge milletvekili Konstandinos
Barbarusi'nin de bulunduğu çok sayıda örgüt üyesinin bölgeye geldiği öğrenildi.

Bölgede daha önce de Roman vatandaşların varlığından rahatsız olan bazı Yunan gruplarla Romanlar arasında gerginlik yaşanmış, çıkan olayların ardından Aitolikos Belediyesi Romanlara ait bazı ev ve kulübeleri "kaçak inşaat olduğu" gerekçesiyle yıkmıştı.