Militan gruplar çatıştı: 20 sivil öldü
Pakistan'ın Afganistan sınırındaki Tirah Vadisi'nde militan gruplar arasındaki çatışmalarda 20 sivil öldü, 300 aile evlerini terk etti. Aşiret liderlerinden Ali Mat Han, Tirah Vadisi'nde Taliban ile Ensar-ul İslam militanları arasında 10 gündür süren çatışmalarda bölgedeki sivillerin büyük zarar gördüğünü belirtti.

Militan gruplar arasındaki çatışmalarda Kamarkel aşiretine mensup 20 kişinin hayatını kaybettiğini ve 300 ailenin evlerini terk etmek zorunda kaldığını söyleyen Han, mağdur ailelerin kış koşullarında sığınacak yer bulmakta zorlandığını kaydetti.

Stratejik öneme sahip Tirah Vadisi'nde üstünlük sağlamak isteyen militan gruplar arasındaki çatışmalarda şimdiye dek 100'den fazla militan öldü.

Aşiretlerin kontrolünde olan bölgeye resmi yetkililer ya da bağımsız gözlemciler giremediği için bölgeden gelen haberler doğrulanamıyor.