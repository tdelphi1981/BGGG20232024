Ünlü keskin nişancı öldürüldü
ABD donanması özel kuvvetleri 'Navy SEAL'ın eski keskin nişancısı Chris Kyle'ın Texas eyaletindeki bir atış poligonunda vurularak öldürüldüğü bildirildi.
Yazdığı 'Amerikalı Keskin Nişancı' kitabıyla en çok satanlar listesine giren Kyle, ABD donanma tarihinin en öldürücü keskin nişancısı olarak gösteriliyordu.

Donanmada görev yaptığı 1999 ve 2009 yılları arasında 150'den fazla kişiyi öldürdüğü ifade edilen Kyle'ın öldürülme sebebi henüz belirlenemedi. Yetkililer, Kyle'ı öldürdüğü sanılan 25 yaşındaki Eddie Ray Routh adlı şüphelinin kısa bir kovalamanın ardından polis tarafından yakalandığını ifade ediyor. 

Kyle geçtiğimiz yıl bir dergiye verdiği röportajda keskin nişancılığı sırasında öldürdüğü hedeflerle ilgili, "İlk olarak o işi yapabileceğinizden emin olamıyorsunuz. Ama ben onlara insan olarak bakmıyordum. Aileleri var mı? diye düşünmüyordum. Sadece kendi arkadaşlarımın güvenliğini sağlamak istiyordum." ifadelerini kullanmıştı.

Donanmada bulunduğu 10 yıl boyunca birçok göreve katılan Kyle, ABD'nin 2003 yılındaki Irak operasyonunda da yer almıştı. Evli ve iki çocuk sahibi Kyle, donanmadan ayrıldıktan sonra savaş ve silah eğitimi veren Craft İnternational adında bir şirket kurmuştu.