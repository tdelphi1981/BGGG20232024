Eski Savunma Bakanı'nın evinde arama
Rusya'da eski savunma bakanı Anatoliy Serdyukov'un evinde arama yapıldığı bildirildi.
Rusya Araştırma Komitesi'nden yapılan açıklamaya göre, Rusya Devlet Başkanı Vladimir Putin'in, Savunma Bakanlığı'ndaki yolsuzlık iddiaları nedeniyle görevden aldığı eski Savunma Bakanı Anatoliy Serdyukov'un evinde, güvenlik güçleri tarafından arama yapıldı.

Araştırma Komitesi Sözcüsü Vladimir Markin, Savunma Bakanlığı'nda görevli üst düzey bürokratlar tarafından kullanılan 18 farklı evde arama yapıldığını açıkladı.

Daha önce yapılan açıklamada, gerekirse Serdyukov'un da yargılanabileceği belirtilmişti.

Rusya Devlet Başkanı Putin ise, Serdyukov'un görevden alınmasına yönelik yapılan eleştirilere, "Soruşturmanın adil yürütülmesi amacıyla bunu yaptım" yanıtını vermişti.

Rusya'da Savunma Bakanlığı bünyesinde yer alan Oboronservis şirketinde 100 milyon dolarlık yolsuzluk yapıldığı iddia ediliyor.

Ancak Serdyukov'un görevden alınmasının ardındaki sebepler arasında yolsuzluk iddialarının yanı sıra, özel hayatı ve Rus ordusunun modernizasyonunda başarısız olduğu eleştirileri de gösteriliyor.