Kurtarma teknesi mezarları oldu
 
 İspanya’nın Kanarya Adaları’nda yolcu gemisine ait kurtarma teknesinin denize düşmesi sonucu 5 kişi öldü, 3 kişi yaralandı. Yerel yönetimin açıklamasında, La Palma’da Santa Cruz Limanı’na yanaşan yolcu gemisinde içinde insanların bulunduğu kurtarma teknesinin, gemiden denize düşmesi üzerine kurtarma personelinin limana çağrıldığı bildirildi. 
 İspanyol basınında çıkan haberlerde, mürettebatın kaza sırasında acil durum tatbikatı yaptığı belirtilirken, televizyonda da kurtarma teknesinin geminin yanında ters dönmüş görüntülerine yer verildi. Kaza sırasında Thomson Majesty gemisinde bin 400 civarında yolcunun bulunduğu, ölen mürettebattan 3’ünün Endonezyalı, birinin Filipinli, diğerinin Ganalı olduğu belirtildi. 
 Kazada yaralanan, biri Yunan vatandaşı 3 kişinin erkek olduğu kaydedildi. İşletmeci İngiliz Thomson Cruises’dan yapılan açıklamada, La Palma’da Thomson Majesty’nin mürettebatının dahil olduğu kaza doğrulandı. Kazanın nedeni soruşturulurken, geminin bugün öğleden sonra Portekiz’in Funchal Limanı’na gitmek üzere denize açılması planlanıyordu.  
 AA