CIA'nın yeni başkanı belli oldu
ABD Başkanı Barack Obama tarafından Merkezi Haber Alma Teşkilatı (CIA) başkanlığına aday gösterilen John Brennan, Senato'daki oylamada 34 hayır oyuna karşı 63 evet oyu alarak CIA'in yeni başkanı oldu.
Önceki gün gerçekleşmesi beklenen oylama, Cumhuriyetçi Senatör Rand Paul'un Senato tarihinde neredeyse görülmemiş bir şekilde 13 saat konuşması sebebiyle gerçekleşemedi. Bir günlük bir gecikmenin ardından gerçekleşen oylamada Obama yine istediğini aldı. Bir başka kabine adayını daha Senato onaylamış oldu. 

CIA'de 25 yıl çeşitli görevlerde bulunan John Brennan, Beyaz Saray'da Terörle Mücadele ve İç Güvenlik Danışmanı görevini yürüttüğü sırada Obama tarafından CIA başkanlığına aday gösterilmişti. 

Brennan, Senato İstihbarat Komitesi'ndeki onay oturumunda CIA'in ağır sorgulama yöntemleri hakkında birçok soruya muhatap olmuştu. Sorgu yöntemlerine 'işkence' demekten kaçınan Brennan, insansız hava araçlarının ise anlık tehditlere karşı caydırıcı birer unsur olarak kullanıldığını ifade etmişti. 

Senato daha önce Dışişleri Bakanı John Kerry, Hazine Bakanı Jeck Lew, Savunma Bakanı Chuck Hagel'in adaylıklarını da onaylamıştı. Brennan Obama'nın yeni döneminde onaylanan 4. Kabine adayı oldu.