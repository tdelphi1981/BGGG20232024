Tunuslular Suudi Arabistan'dan Bin Ali'yi istiyor
Tunuslular, devrik lider Zeynel Abidin bin Ali'nin teslim edilmesi talebiyle Suudi Arabistan'ın Tunus Büyükelçiliği önünde gösteri düzenledi.
Gösteriyi düzenleyen kuruluşlardan Halkın Hareketi Temsilcisi Halid el-Kerişi, AA muhabirine yaptığı açıklamada, Suudi Arabistanlı yetkililerden Zeynel Abidin bin Ali hakkında çıkan yargı kararlarının uygulanmasını ve bin Ali'yi Tunus'a teslim etmesini istediklerini söyledi.

Kerişi, 'Bu gösteri, Suudi Arabistan'ın Tunus Büyükelçisine, devrik lideri ülkeye teslim etme işlemlerini hızlandırması için bir mesaj niteliği taşıyor. Bin Ali'nin getirilmesi Tunus'ta devrimin hedeflerinin gerçekleşmesinin ilk adımıdır' dedi.

Cumhuriyet İçin Kongre Partisi'nin siyasi büro üyesi Tarık el-Kehlavi ise '14 Ocak Bin Ali'nin ülkeden kaçtığı ve rejimin düştüğü gün. Bu sebeple kaçtığı gün getirilmesi en uygun olanıdır' diye konuştu.

Kehlavi, gösterinin bin Ali'yi teslim etmesini hızlandırması için Suudi Arabistan'a yapılan halk baskısı olduğunu ifade etti.

Tunus'ta, 17 Aralık 2010'da Muhammed el-Buazizi adlı üniversite mezunu gencin, seyyar satıcılık yaptığı arabasına el konulması üzerine kendini yakması Tunus devriminin fitilini ateşlemiş, devrim 14 Ocak 2011'de Cumhurbaşkanı Zeynel Abidin bin Ali'nin görevi bırakarak Suudi Arabistan'a kaçmasıyla sonuçlanmıştı.