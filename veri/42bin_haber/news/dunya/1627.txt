Alman uzmanlar: 'Patriotlar sembolik'
Almanya tarafından sağlanan Patriot füzelerinin 21 Ocak’ta İskenderun’a ulaşması öncesi, Alman uzmanlar, NATO Patriotlarının sadece birkaç kenti koruyabileceği gerekçesiyle konuşlanmanın “büyük ölçüde sembolik” olacağını düşünüyor.
 Alman Hava Kuvvetleri Sözcüsü Yarbay Werther ise, "en kötü senaryo" ile ilgili hava sahasının 24 saat izleneceğini vurgularken “Bir saldırı halinde ki bunun olasılığı çok az, silah sistemi birkaç saniye içinde harekete geçmeye hazır olur” şeklinde konuştu.
  Türkiye’yi korumak amacıyla Almanya tarafından sağlanan Patriot füze bataryalarının 21 Ocak'ta İskenderun’a ulaşması öncesi, Alman uzmanlar NATO’nun füzelerinin sadece birkaç kenti koruyabileceği için konuşlanmanın “büyük ölçüde sembolik” olacağını düşünüyor. Buna karşın, Suriye’nin Türkiye’nin hava sahasına savaş uçakları veya orta menzilli füzelerin girmesi halinde "Türkiye’nin savunmaları yetersiz kalacağı için Patriotların Türk hava savunma sistemlerini güçlendirebileceği" de vurgulanıyor. 
 ABD, Almanya ve Hollanda tarafından sağlanması kararlaştırılan Patriot füzelerinin Diyarbakır veya Batman gibi kentleri korumayacağına dikkat çekiliyor.
 Deutsche Welle ile bir mülakat yapan Alman Hava Kuvvetleri Sözcüsü Yarbay Markus Werther, Alman Patriot bataryalarının yerinin NATO çerçevesinde yapıldığını belirterek “Ortaklarımız, Hollanda, ABD ve Türkiye ile birlikte Almanya Kahramanmaraş’a gitmeye karar verdi” dedi.
 Hamburg Üniversitesi Barış Araştırma ve Güvenlik Politikası Enstitüsü Bilim Direktörü Michael Brzoska ise, “68 kilometrelik bir mevzili olan füzeler sadece ülkenin güneyindeki birkaç kentini koruyabilecek” dedi.
 Füze savunmasını “büyük ölçüde sembolik” bir eylem olarak gördüğünü ortaya koyan Brzoska “Füzelerin teorik olarak Suriye’den kaynaklanan saldırılara karşı sağlayabileceği koruma, küçük bölgelerle sınırlı” şeklinde konuştu.
 Brzoska, büyük nüfus merkezlerinin koruma bölgesi dışında kaldığını ancak mevcut kaynaklarla daha geniş bir koruma sağlanmasının mümkün olmadığını sözlerine ekledi.
 DWelle haberinde füzelerin konuşlanacağı yerlere dikkat çekilerek Kahramanmaraş ve Adana’nın sınıra 100’er kilometre uzaklığında olduğu vurgulanırken “Eğer bir ABD füzesi, Gaziantep’ten atılırsa Türkiye’nin güneyindeki komşusuna zar zor ulaşır” yorumunu yaptı.
 Buna karşın, füzelerin Türkiye’nin hava savunmasını güçlendirebileceği vurgulanan haberde Brzoska’nın “Pek ihtimal bulunmasa da, Suriye uçakları veya orta menzilli füzeleriyle Türk hava sahasına girmeye çalışırsa, Türk hava gücü bunu tek başına engelleyecek durumda pek olmaz” sözlerine de dikkat çekildi.
 DWelle, “Özellikle orta menzilli füzeler, Türk sistemlerini bastırır” dedikten sonra Suriye ordusunun elinde hem orta menzilli füzeler hem de kimyasal silahlar  bulunduğunu vurguladı.
 “En kötü senaryoda” Patriot füzelerinin, yaklaşan füze, uçak veya insansız hava araçlarına aniden yanıt verebileceği de belirtilirken Yarbay Werther, hava sahasının 24 saat izleneceğini vurguladı ve “Bir saldırı halinde ki bunun olasılığı çok az, silah sistemi, birkaç saniye içinde harekete geçmeye hazır olur” şeklinde konuştu.
 ANKA
  