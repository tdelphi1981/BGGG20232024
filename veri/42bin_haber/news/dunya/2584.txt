Kadın sünneti tehdidi sürüyor
BM Çocuklara Yardım Fonu (UNICEF)tarafından açıklanan yeni tahminler, dünyanın bazı ülkelerinde yaygın bir uygulama olan kadın sünnetinin ciddi bir sorun olmayı sürdürdüğünü ortaya koydu.
UNICEF'in yeni tahminleri, 29 ülkede kadın sünnetine maruz kalanların sayısının en az 120 milyon olduğunu, 15 yaşın altında 30 milyon genç kızınsa hala tehlike altında olabileceğini gösterdi.

Son veriler, Afrika ve Ortadoğu'da kadın sünnetinin yaygın olarak uygulandığı 29 ülkede, 15-19 yaş arası kadınların ortalama yüzde 36'sının, 45-49 yaş arası kadınlarınsa yüzde 53'ünün bu uygulamanın kurbanı olduğunu gösteriyor.

UNICEF yöneticileri, genç kızlarda bu oranın daha düşük olmasının, kadın sünnetine son verilebilmesi ümidini doğurduğunu düşünüyorlar.

Bazı toplumlarda kadın sünnetinin, "kadın cinselliğini kontrol altına almayı ve doğurganlığı artırmayı" amaçladığına inanılıyor, ancak uzmanlar kesinlikle doğru bulmadıkları bu inanışın ve uygulamanın, kadın sağlığına da büyük tehdit oluşturduğuna işaret ediyor.