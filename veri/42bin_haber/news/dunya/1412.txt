İşte Pakistan'ı sarsan olayın perde arkası
İTALYAN haber ajansı ANSA, Pakistan Yüksek Mahkemesi tarafından Hükümet Başkanı Raja Pervez Eşref hakkında, bir Türk enerji firmasından rüşvet aldığı gerekçesiyle tutuklama kararı alındığını duyurdu.
Haberde 10 binlerce Pakistanlı'nın dini lider Tahir-ul Kadri önderliğinde protesto yürüyüşünde bulunduğu belirtilerek, Eşrefle birlikte aralarında Su ve Enerji bakanının da bulunduğu 15 kişi hakkında daha tutuklama kararı çıkartıldığı ifade edildi. Mediaset Grubu kanallarından Canale5 öğle haberlerinde Eşref hakkında çıkartılan tutuklama kararının, mobil enerji üretimiyle ilgili bir ihalenin verilmesi için Türk şirketinden rüşvet aldığı ve ülkeyi zarara uğrattığı gerekçesiyle alındığı bildirildi. 

Eşref'in Su İşleri ve Enerji Bakanılığı yaptığı 2010 yılında mobil enerji üretimini gerçekleştirmek üzere ülkeye giden Karadeniz Holding bünyesindeki Karkey Karadeniz Elektrik Üretim A.Ş.'ye ait Kaya Bey ve Ali Can Bey gemileri ülkeye gitmiş ve enerji üretimine başlamıştı. Bir milletvekilinin Eşref'in ihalede yolsuzluk yaptığı iddiasıyla açılan soruşturma kapsamında, gemilerin bağlı olduğu şirkete, 17.2 milyon dolarlık borç çıkartılmış, faiziyle 120 milyon doları bulan bu borç ödenene kadar gemilerin Pakistan'da alıkonulacağı açıklanmıştı. Olay iki ülke arasındaki ilişkilerin gerilmesine neden olmuştu.