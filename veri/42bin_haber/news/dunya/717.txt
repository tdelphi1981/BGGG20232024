David Cameron'dan Esad'a mesaj
İngiltere Başbakanı David Cameron, Suriye Devlet Başkanı Beşşar Esed'e her ihtimalin masada olduğu mesajını gönderdi.
AB zirvesinin ardından basına konuşan Cameron, "Esed'e hiçbir şeyin masa dışında olmadığı ve daha iyi şekillenen, daha iyi organize olan ve daha iyi koordinasyon içindeki muhalefete daha fazla destek, daha çok yardım ve birlikte daha çok çalışmanın güçlü bir şekilde masada olduğu yönündeki açık mesajın gitmesini istiyorum" dedi.

Cameron, Suriye'de mümkün olan en hızlı dönüşüm için AB'nin muhalefetin yapılanmasına yardımcı olması, birlikte çalışması ve danışmanlık yapması gerektiğini söyledi.

David Cameron, "Çok zor bir durum. Kolay cevaplar yok. Bu işler zaman alır. Tüm zorlukları anlamamız gerekiyor" şeklinde konuştu.

Fransa Cumhurbaşkanı François Hollande ise "Hedefimiz Beşşar Esed'in bir an önce gitmesini sağlamak olmalıdır" dedi.

AB zirvesinde alınan Suriye kararında, AB dışişleri bakanlarına, "muhalefete yardım ve sivillerin korunmasına daha fazla destek için tüm seçenekleri değerlendirmeleri" görevi verildi.

Kararda, "Suriye'de Devlet Başkanı Esed ve gayrımeşru rejiminin olmadığı bir geleceğe doğru siyasi dönüşüm zorunludur" denildi.

AB liderleri, Suriye'de demokratik, kapsayıcı, insan hakları ve azınlık haklarına saygılı bir geleceği desteklediklerini bildirdi.

AB dışişleri bakanları, 10 Aralık'ta Suriye Muhalif ve Devrimci Güçler Ulusal Koalisyonu'nu (SMDK) Suriye halkının meşru temsilcisi olarak tanınmıştı.