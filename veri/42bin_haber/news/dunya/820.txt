Alman Meclisi'nden kira artışlarına fren
Almanya'da 2005 yılından bu yana ev kiralarının astronomik şekilde artış göstermesi Federal Meclis'i de harekete geçirdi.
Hükümet, üç yıl içinde kiraların en fazla yüzde 15 artmasını öngören yasayı oy çokluğu ile kabul etti. Öte yandan Kiracılar Birliği'nin rakamlarına göre Almanya'da her yıl 2 milyon kişi ev değiştiriyor. Bu nedenle bir kiracı yeni kiraladığı eve daha önce kaldığı eve oranla yüzde 20 ila 30 oranında zamlı fiyatlarla adım atıyor.

Alman Federal Meclisi aldığı kararla yeni yıldan itibaren belirli ev kiralarının bu zamana kadar olduğundan daha fazla artmasını frenleyecek. Hükümeti ouşturan partiler, kiraların üç yıl içinde en fazla yüzde 15 artmasını öngören yasayı kabul etti. Kiralar bu zamana kadar üç yıl içinde yüzde 20'ye kadar artıyordu. Muhalefetin yeterli bulmadığı uygulamaya 308 milletvekili onay verirken, 262 vekil hayır dedi ve biri de çekimser davrandı.

Diğer yandan Almanya'da özellikle ev kiralarında 2005 yılından bu yana astronomik artışlar görülmeye başlandı. F+B Mietenbarometer adlı kuruluşun yaptırdığı son kapsamlı araştırmaya göre, kiralar özellikle büyük şehirlerde tavan yaptı. Hamburg'da 2005 yılıyla kıyaslandığında bu yıl itibariyle kiralarda yüzde 25,5 artış görülürken, bu oran Berlin'de yüzde 23,2, Münih'te ise yüzde 15,8 olarak gerçekleşti.

Feri EuroRating adlı bir başka kuruluşun araştırma tahminlerine göre kiralardaki artışlar bununla da kalmayacak. Gelecek 3 yıl içinde kira oranları daha da yükselecek. Kurumun hesaplamalarına göre, Münih'te ev kiraları yüzde 10,5 daha artacak. Frankfurt'ta gelecek 3 yıl içinde kiralar yüzde 9,3 yükselecek. Berlin'de aynı süre içinde artış oranı yüzde 8,2 olacak. 

Kiracılar Birliği, konuyla ilgili yaptığı açıklamada özellikle yeni kira kontratlarında ev sahiplerinin zamlı ücretler talep ettiğini aktardı. Kuruma göre Almanya'da her yıl 2 milyon kişi ev değiştiriyor, taşınıyor ve yeni eve geçiyor. Bu nedenle bir kiracı yeni girilen eve daha önce kaldığı eve oranla yüzde 20 ila 30 oranında zamlı fiyatlarla adım atıyor.

Bu arada Federal İstatistik Dairesi'nin verilerine göre aylık gelirin büyük kısmı kiraya ve yan harcamalara gitmeye başladı. Buna göre, kiraların aylık gider kalemleri içindeki oranı yüzde 34 iken, bazı durumlarda bu oran yüzde 44'e kadar yükseliyor. Aylık bin 500 euro ile geçinen bir aile ortalama 700 euroya kadar kira ödeyebiliyor. Özellikle büyük şehirlerdeki kira artışları, kiracıları şehir dışına taşınmaya zorluyor. Tns-infratest'in yaptığı araştırmaya göre her 4 kiracıdan 1?i şehir içinden taşınma yolunu seçiyor.

Kiralardaki yükselişin en büyük etkenlerinden biri de yurtdışından Almanya'ya gelenlerin sayısı artarken, ev sayısında buna paralel olarak bir artış sağlanamaması. Kiracılar Birliği, artan ihtiyacı karşılamak üzere her yıl Almanya'da 250 bin konutun yapılması gerektiğine işaret ediyor. Ancak yılda yapılan konut sayısı 70 binle sınırlı. Parçalanan aileler ve tek yaşayan bireylerin artması da kira artışlarını tetikliyor. İstatistiklere göre Almanya'da 250 bin civarında da evsiz bulunuyor.

Dar gelirli ailelerin kaldığı devlete veya yerel kuruluşlara ait sosyal evlerdeyse azalma görülüyor. Buna göre yaklaşık 1,5 milyona ulaşan sosyal konut sayısında, her yıl 100 bin kadar azalma yaşanıyor.

Ev kiralarının artması ailesinden uzak eğitim gören yüksekokul öğrencilerini de vuruyor. Federal Ulaştırma Bakanı Peter Ramsauer'e göre, Almanya'da üniversite öğrencilerinin yurt ihtiyacını karşılamak için en az 70 bin daireye ihtiyaç duyuluyor. Kalacak ev bulamayan ve kiralardaki artışa sinirlenen öğrenciler, Frankfurt'ta olduğu gibi sık sık protesto gösterileri düzenliyor.