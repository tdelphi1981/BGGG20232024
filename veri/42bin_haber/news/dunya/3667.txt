Katolik dünyasının yeni lideri belli oldu
Katolik dünyasının yeni lideri, Arjantinli Jorge Mario Bergoglio oldu. Katoliklerin ruhani liderinin belirleneceği papalık seçiminin (Konklav), ikinci günün öğleden sonraki oturumunda Sistine Şapeli'nin bacasından bir papanın seçildiği anlamına gelen beyaz duman tüttü.

Papa 16. Benediktus'un 28 Şubat'ta görevinden ayrılmasıyla makamın "boş" ilan edildiği (Sede Vacante) Vatikan'da, ruhban sınıfının en önemli din adamı konumundaki kardinallerin, Konklav'ın ikinci gününün öğleden sonraki oturumunda Katolik Kilisesi'nin 266'ıncı Papası'nın belirlendiği, beyaz dumanın çıkmasıyla anlaşıldı.

Şapelin bacasından beyaz dumanın çıkmasının ardından meydanda toplanan binlerce kişi büyük sevinç yaşadı.

Yeni papa Bergoglio

Arjantinli Kardinal Bergoglio, Katolik dünyasının yeni lideri oldu.

Dinlerarası Diyalog Kurulu Başkanı ve "Protodiacono" sıfatını taşıyan Fransız Kardinal Jean-Louis Tauran, Aziz Petrus Bazilikası'nın büyük locasından Latince "Habemus Papam (Bir papamız var)" diyerek 266. papayı takdim etti.



115 kardinalin üçte ikisinin (77) oyunu alarak papa seçilen Bergoglio, "Francis" adı ile anılmak istediğini söyledi.

50 bin kişiye seslendi

Avrupa dışındaki bir ülkeden seçilen ilk papa olan I. Francis, Aziz Petrus Meydanı'nda toplanan yaklaşık 50 bin kişiye, "Beni kutsaması için Tanrı'ya dua etmenizi istiyorum" diye seslendi.

2005'te seçilen XVI. Benedict'ten sonra en fazla oyu alan ikinci papa olan I. Francis, daha sonra başını eğerek, meydanda toplananlarla başını sessizce dua etti.

Duanın sonunda, "Papa, çok yaşa" tezahüratında bulunuldu. Papa Francis, daha sonra iyi geceler dileyerek balkondan ayrıldı. 

İlk ayin yarın

Öte yandan, Vatikan Sözcüsü Federico Lombardi, Papa I. Francis'in ilk ayinine yarın katılacağını açıkladı. Ayin, Sistine Şapeli'nde yapılacak.

İşe otobüsle giden papa

76 yaşındaki yeni papa, 1998 yılında Buenos Aires başpikoposu seçilmiş, 2001 yılında ise kardinalliğe yükselmişti.

İtalyan bir demiryolları işçisinin beş çocuğundan biri olarak Buenos Aires'te dünyaya gelen Bergoglio, 1958'te kiliseye katılmıştı. Felsefe, psikoloji ve edebiyat eğitimi alan Bergoglio, 1969'da papaz olmuştu.

Bergoglio, alçakgönüllülüğü ve sade yaşamı ile tanınıyor.

Kürtaja, ötenaziye ve eşcinsel evliliğe karşı sert tavrıyla bilinen Papa I. Francis, Arjantin'de işine otobüsle gitmesiyle ve yemeklerini yapmasıyla da tanınıyor.

Kilise liderlerini ikiyüzlülükle suçlayan Papa I. Francis, geçen yıl Arjantinli rahiplere hitaben yaptığı bir konuşmada "İsa Peygamber'in cüzamlılarla aynı suda yıkanıp hayat kadınlarıyla yemek yediğini ne çabuk unuttunuz. İsa, bizlere kardeşlerimizle kucaklaşmayı öğütlemişti" diyerek, eleştiride bulunmuştu. İsa bizlere, kardeşlerimizle kucaklaşmamızı öğütlemişti. 

Papa I. Francis, daha önce basına mesafeli tutumu ve röportaj vermeyi kabul etmemesiyle de ünlü.

Kimdir?

Latin Amerikalı ilk papa olan 76 yaşındaki Bergoglio, orta-sınıf İtalyan göçmeni bir aileden geliyor. Bergoglio, kendisinden önceki Buenos Aires kardinallerinden farklı olarak son derece basit ve sade bir yaşam sürüyor.

Kiliseye otobüsle giden, yemeğini kendisi pişiren ve Buenos Aires'in gecekondu mahallelerini sık sık ziyaret eden Bergoglio, kilisenin Hristiyanlığın doktrinleriyle uğraşmak yerine inananlara yardım etmesi gerektiğine inanıyor.

"İsa Peygamber'in cüzamlılarla aynı suda yıkanıp hayat kadınlarıyla yemek yediğini ne çabuk unuttunuz. İsa, bizlere kardeşlerimizle kucaklaşmayı öğütlemişti" diyerek Arjantinli din adamlarını eleştiren Bergoglio, din adamlarının asıl görevinin dışarı çıkıp insanlara İsa'nın öğretilerini yaymak, yardıma ihtiyaç duyanları kucaklamak olduğunu söylemişti.

Bergoglio, 2001 yılında Buenos Aires Kardinali olduğunda kendisine sunulan köşkte yaşamayı reddetmiş, sobayla ısınan tek göz odasında kalmaya devam etmişti.

Arjantin'de 1976'daki darbenin ardından diktatörlüğünü ilan eden Jorge Videla'nın iktidarı sırasında ülkedeki Cizvit tarikatının liderliğini yürüten Bergoglio, birçok kişiyi dikta rejiminin elinden kurtarmıştı. 

Bergoglio, buna karşın 1977 yılında kaçırılan ve öldürülen De la Cuadra ailesi üyelerine sırt çevirmekle de suçlanmıştı. Söz konusu aileden, kaçırıldığı sırada 5 aylık hamile olan genç bir kadın, esaret sırasında bir kız çocuğu dünyaya getirmişti. 

Genç kadın, çocuğun "çok önemli bir aileye" evlatlık verilmesinin ardından öldürülmüştü. 

Bergoglio, 2010 yılında verdiği ifadede dikta rejimi sona erene kadar çalıntı bebeklerle ilgili hiçbir şey bilmediğini söylemişti.

Bergoglio'nun liderliğindeki Arjantin piskoposları, 2012'de bir açıklama yaparak diktatörlük yıllarında inananları koruyamayan kilise adına özür dilemişti.