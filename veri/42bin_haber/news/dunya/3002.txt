Ermenistan'da "seçim sessizliği" başladı
Ermenistan'da cumhurbaşkanlığı seçimlerinin düzenlenmesine bir gün kala "seçim sessizliği" başladı. 16 Şubat akşamına kadar seçmenlere dönük son konuşmalarını yapan adayların, bugün herhangi bir seçim açıklamasında bulunması yasak. Bu nedenle Ermenistan'da bugün "sessizlik günü" olarak nitelendiriliyor.

Seçimler öncesi son konuşmasında halka televizyondan hitap eden mevcut cumhurbaşkanı Serj Sarkisyan, Ermenistan Anayasası'na vurgu yaparak, "Anayasamız gücün gasp edilmesini önlüyor. Bu yüzden son yıllarda sık sık kullanılan 'devrim' ifadesi, Ermenistan için yönetim değişikliğini değil, anayasal devrimi ifade ediyor" değerlendirmesinde bulundu.

Konuşmasında Yukarı Karabağ savaşına değinen Sarkisyan, bu savaş sonunda bağımsız Ermenistan ve özgür Karabağ'ın ortaya çıktığını öne sürdü.

Sarkisyan'ın en güçlü rakibi olarak gösterilen eski Dışişleri Bakanı ve Miras Partisi Genel Başkanı Raffi Hovhannisyan, Ermenistan halkının seçimlerde geleceği için mücadele edeceğini belirtirken, son 20 yılda halkın adil seçimlere olan inancını kaybettiğini kaydetti.

Seçim sürecinde uğradığı silahlı saldırı ile gündeme gelen Milli İrade Birliği Başkanı Paruyr Hayrikyan ise muhalif adayların birleşmesi durumda Sarkisyan'ın mağlup olacağını ve seçimlerin ikinci ayağının yapılmasının kaçınılmaz olduğunu savundu.

Cumhurbaşkanlığı adaylarından açlık grevindeki Andreas Gukasyan ise yayımladığı yazılı açıklamada, Sarkisyan'ı ülkenin siyasi kontrolünü satın almaya çalışmakla suçladı ve oy kazanmak için seçmenlere rüşvet verdiğini ileri sürdü.