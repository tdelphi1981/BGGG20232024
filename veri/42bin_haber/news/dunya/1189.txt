Sadr'dan hükümete "tutukla ya da öldür" çağrısı
Irak'ın etkili Şii liderlerinden Mukteda Sadr, Irak Hükümetine, devrik Devlet Başkanı Saddam Hüseyin'in yardımcısı İzzet İbrahim ed-Duri'yi "tutuklaması ya da öldürmesi" çağrısında bulundu. Sadr, yaptığı yazılı açıklamada, Duri'nin dün sosyal medyada yer alan konuşmasına atfen, "Duri'nin böyle bir zamanda ortaya çıkmasındaki hedef, Irak'ı mezheb çatışmasına sürüklemektir" dedi.

Maliki karşıtlığıyla bilinen Sadr, sözlerine şöyle devam etti:

"Gösterilerde bulunan kardeşlerimi Duri'nin açıklamalarını kınayıp, yakmaya çalıştığı fitne ateşini söndürmeye çağırıyorum. Kulislerde hazırlanan bu oyun, ülkenin içinde bulunduğu anlaşmazlık ortamında halka arz ediliyor. Bazıları Duri'yi el-Enbar gösterilerinde olduğu gibi farklı münasebetlerle devreye sokmak istiyor. Irak hükümetine sesleniyorum, Duri'yi ya tutuklayın, ya da öldürün.
Yoksa bana bağlı olanlar yapacaktır"

Irak'ta devrik Devlet Başkanı Saddam Hüseyin'in yardımcısı İzzet İbrahim ed-Duri, dün sosyal paylaşım sitesinde yayınladığı video kaydında, Başbakan Nuri el-Maliki'yi, "Irak'ı, İran'ın hakimiyetine sokmak için Safevi projesini uygulamak"la suçlamıştı. Video kaydında askeri üniformayla görüntülenen Duri, Maliki karşıtı gösterilere destek verdiğini ve kendisinin de Babil kentinde
bulunduğunu ifade etmişti.