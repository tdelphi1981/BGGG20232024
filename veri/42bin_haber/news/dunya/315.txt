7 bin Suriyeli Ceylanpınar'a sığındı
Suriye'nin Haseki şehrine bağlı Resulayn ilçesinde devam eden çatışma nedeniyle binlerce Suriyeli, evlerini terk ederek canlarını kurtarmak için Ceylanpınar'a sığındı. Yaklaşık 7 bin kişinin sığındığı Ceylanpınar'da, bazı sığınmacılar çadır kentlere yerleştirilirken, yaklaşık 4 bin Suriyeliyi Ceylanpınarlılar ağırlıyor.
Suriye'nin Haseki şehri Resulayn ilçesinde kontrol kısmen muhaliflerin eline geçti. Yaklaşık 40 saat Suriye ordusu ile muhalifler arasında süren çatışmadan kaçan Suriyeliler Ceylanpınar'a sığındı. Sınır ihlalleri dinlemeden sınırdaki tel örgüleri aşıp geçmeye çalışan Suriyeliler, jandarmanın ikazlarına rağmen geçişlerini sürdürdü. Suriyelilerin bir kısmı, resmi işlemlerin ardından jandarma kontrolü ile yurda girerken, birçoğu sınırı ihlal ederek geçiş yaptı.

Resmi kayıtlara göre, yaklaşık 7 bin Suriyelinin yurda geçiş yaptığı belirtiliyor, ancak edinilen bilgilere göre, Türkiye'ye girenlerin sayısı çok daha fazla. Yurda geçiş yapan yaklaşık 4 bin Suriyeli, otobüslerle Ceylanpınar'ın TİGEM arazilerinde kurulan çadır kent ve Akçakale'deki Süleyman Şah çadır kentlerine yerleştirildi. Kamplar dolunca geriye kalan yaklaşık 3 bin 500 Suriyeliyi Ceylanpınarlılar evlerinde ağırladı. Evler, adeta doldu taştı. 

60 MUHALİF YARALANDI, 13 SURİYE ASKERİ ESİR ALINDI

Bu arada, komşu ülkedeki savaşta yaralanan 60 muhalif asker, Akçakale Devlet Hastanesi'ne kaldırıldı. Hastanede ilk tedavileri yapılan yaklaşık 30 muhalif, Şanlıurfa'daki çeşitli hastanelere sevk edildi. Durumu hafif olan yaralılar ise tedavi edildikten sonra savaşmak için tekrar Suriye topraklarına döndü. Hastaneye kaldırılan muhaliflerden 3'ü de hayatını kaybetti. Resulayn'da, Suriye ordusuna bağlı askerlerde ise can kaybının çok olduğu öğrenildi. Muhaliflerin iddiasına göre, 35 Suriye askeri öldürüldü, 13 asker ise rehin alındı. 

7 TÜRK VATANDAŞI YARALANDI

Muhalif güçler ile Esed güçleri arasında devam eden çatışmalarda, çok sayıda kurşun sınırı aşarak Türk topraklarına geldi. Birçok ev ve iş yeri gelen kurşunlardan darbe aldı. Bazı mermi çekirdekleri ise vatandaşlara isabet etti. Gelen mermilerden dolayı dün 5, bugün de 2 kişi olmak üzere, 7 kişi çeşitli yerlerinden yaralandı. Yaralılar, Akçakale Devlet Hastanesi'nde tedavi altına alındı. 

RESULAYN'I ALAN MUHALİFLER NUSAYBİN SINIRINA YÖNELDİ

Yaklaşık iki gündür devam eden çatışmalar, akşam saatlerinde sona erdi. Muhalifler Resulayn ilçesini kontrol altına aldı. PYD gruplarının da bulunduğu ilçede, bu gruplar savaşa sessiz kaldı. Esed güçlerinden temizlenen Resulayn'ı artık muhalifler koruyacak. Resulayn'ı alan muhaliflerin bir kısmı Rakka şehrine geçerken, bir kısmı ise Resulayn güvenliğini sağlıyor. Muhaliflerin, bir iki günlük dinlenmenin ardından Nusaybin sınırını ele geçirmek için harekete geçecekleri iddia ediliyor.

VALİ GÜVENÇ: OLUP BİTENİ DİKKATLE TAKİP EDİYORUZ

Sıcak çatışmanın devam ettiği öğle saatlerinde Ceylanpınar'a gelen Şanlıurfa Valisi Celalettin Güvenç, burada kaymakamlığı ziyaret etti. Güvenç, kaymakamlıkta il ve ilçe emniyet müdürü, jandarma alay komutanı ile görüştü. Kaymakamlıkta güvenlik toplantısı yapan Güvenç, çıkışta gazetecilerin ısrarlı sorularından bir kaçını cevapladı. Güvenç, sınırda üst düzeyde güvenlik önlemleri alındığını söyledi. Şu anda sadece olup bitenleri takip ettiklerini aktaran Güvenç, sınıra yakın evlerin boşaltılmadığını ifade etti. Yaralılar hakkında kesin bir rakam vermeyen Güvenç, yaralıların birkaç hastanede tedavi edildiklerini belirtti. Soruları cevaplamaktan kaçınan Güvenç, dikkatli ve titiz bir şekilde sınır ötesinde olup biteni izlediklerinin altını çizdi. 

SICAK MUHAREBE BİTTİ, TOP ATIŞI BAŞLADI

Muhalif güçlerle Esed'e bağlı birlikler arasında akşam saatlerinde sıcak çatışma sona ererken, top atışları devam ediyor. Aralıklarla yapılan top atışları ilçede panige neden oluyor. Top atışlarının gece boyu devam etmesi bekleniyor. Ceylanpınar Sınır Kapısı ise geri dönmek isteyen Suriyeliler için açıldı. Sıcak muhaberenin bitmesi üzerine sınır ihlallerini de engellemek için emniyet güçlerinin megafonla yaptığı çağrıda, geri dönmek isteyen Suriyelilerin sınır kapısını kullanabiilecekleri bildirildi.