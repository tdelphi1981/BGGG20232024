Porsche yöneticilerine şok tutuklama
Hindistan'da bir mahkeme Porsche CEO'su Matthias Müller ve şirketin diğer sekiz yöneticileri hakkında tutuklama kararı çıkardı. İsmini vermek istemeyen Hindistan Federal Dairesi'nden bir yetkiliden alınan bilgilere göre, tutuklama kararıyla ilgili belgeler Alman İçişleri Bakanlığı'na iletildi.
İddiaya göre Porsche ithalat yaptığı ortağı Precision Cars ile gerekçe göstermeden ve herhangi bir uyarıda bulunmadan anlaşmayı iptal etti. İptal dolayısıyla 25 milyon dolar zarar ettiğini belirten Precision Cars Patronu Ashish Chordia, Porsche yetkilileri aleyhine dava açtı. Ashish Chordia, "Biz sadece adil muamele görmek istiyoruz. Tutuklama kararıyla ilgili belgeler Porsche avukatlarına da iletildi." dedi. 

Süreçle ilgili bilgi veren Alman makamları ise, belgelerin İçişleri Bakanlığı'nda değerlendirilip gerek görüldüğü takdirde Dışişleri Bakanlığı üzerinden Porsche yöneticilerinin iadesinin istenebileceği bilgisini verdi. 

Porsche yetkilileri ise davanın asılsız ve tutarsız olduğunu belirterek anlaşmanın hukuka uygun bir şekilde sonlandırıldığını söyledi.