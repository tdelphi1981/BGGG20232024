Patriotlar 7 Ocak'ta yola çıkıyor
Türkiye'nin Suriye sınırına konuşlandırılacak patriot savunma sistemleri, 7 Ocak'ta Hollanda'dan yola çıkacak. Hollanda Savunma Bakanlığı tarafından yapılan açıklamada, Einhoven yakınlarındaki Vredepeel kentinde bulunan askeri kışladan yola çıkacak patriotların önce Groningen eyaletindeki Eemshaven Limanı'na götürüleceği ve oradan da deniz yoluyla Türkiye'ye gönderileceği belirtildi.

Patriotlarla ilgili hazırlık yapmak üzere 30 Hollandalı ve 20 Alman askeri yetkiliden oluşan heyetin de 8 Ocak Salı günü Türkiye'ye gideceğine yer verilen açıklamada, füze savunma sistemini kullanacak yaklaşık 270 Hollandalı askerin ise 21 Ocak'ta yola çıkacağı kaydedildi.

Patriot savunma sisteminin konuşlanacağı Adana'ya 22 Ocak'ta varması bekleniyor.

Hollanda Hükümeti ve Meclisi daha önce NATO'nun talebi doğrultusunda Türkiye'ye 2 patriot savunma sistemi ile en fazla 360 askerin gönderilmesine onay vermişti.

Türkiye'de bir yıl süreyle kalacak Hollanda askeri misyonun maliyetinin 42 milyon avro dolayında olması bekleniyor.

NATO üyeleri arasında ABD ve Almanya'dan sonra patriot füze savunma sistemine sahip tek ülke olan Hollanda, birinci ve ikinci körfez savaşı sırasında Türkiye'ye füzeleri göndermişti.

ABD askerleri Gaziantep'e geldi

Bu arada Türkiye'nin, NATO'dan talep ettiği patriot hava savunma sistemlerinin kurulumu için görevli ABD askerleri Gaziantep'e geldi. Türk Hava Yolları'na ait tarifeli uçakla Gaziantep Havalimanı'na gelen askerler, jandarma ve polis ekiplerinin eskortluyla konaklayacakları otele geçti.

27 kişilik grubun, yarın 5. Zırhlı Tugay Komutanlığı ve Gaziantep Havalimanı'nda inceleme yapması bekleniyor.