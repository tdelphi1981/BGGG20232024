Esad'dan BM'ye şok Türkiye başvurusu
Suriye, çalınan fabrika mamullerinin Türkiye'ye götürüldüğü iddiasıyla BM'ye başvurdu. Suriye, Türkiye'nin kınanmasını talep etti.
Esad yönetimi Türkiye'yi isyancıları silahlandırmak ve desteklemekle suçluyor.

Suriye, Halep kentinde 1000 kadar fabrikayı yağmalayan isyancıların, buralardan aldıkları malları Türkiye'ye götürdüklerini iddia ederek, Birleşmiş Milletler'den Türkiye'yi kınamasını istedi.

Suriye'nin BM büyükelçisi Beşar Caferi Güvenlik Konseyi'ne gönderdiği ve Genel Sekreter Ban Ki-moon tarafından açıklanan mektupta, silahlı grupların "çalıntı malları Türk hükümetinin bilgisi dahilinde Türkiye'ye taşıdıklarını" iddia etti.

Mektupta "Suriye bu ahlak dışı eylemlerin ülkelerarası suç ve korsanlık eylemlerine doğrudan katılım demek olduğuna dikkat çeker. Suriye Arap Cumhuriyeti, Güvenlik Konseyi ve Genel Sekreter'den bu terör eylemlerini kınamasını ve hem faillerden hem de onlara arka çıkan devletler ile bölgesel ve uluslararası güçlerden hesap sormasını talep eder" ifadesi yer aldı.


BM, 22 ay önce barışçı gösteriler olarak başlayan protestoların Cumhurbaşkanı Beşar Esad'a karşı bir ayaklanmaya dönüşen mücadelede 60 binden fazla insanın öldüğünü bildiriyor.

Esad yönetimi Suudi Arabistan, ABD, Türkiye, Katar ve diğer Batılı hükümetleri isyancıları silahlandırmak ve desteklemekle suçluyor.