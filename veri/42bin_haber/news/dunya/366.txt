İsrail Gazze'ye havadan ve denizden saldırıya geçti
İsrail Ordusu'nun Gazze'ye düzenlediği hava saldırılarında, aralarında Hamas'ın silahlı kanadı İzzeddin Kassam Tugayları'nın lideri Ahmed el-Caberi'nin de bulunduğu 9 kişi öldü, 20'den fazla kişi de yaralandı.
Filistin'deki hastane kaynakları, ölenler arasında bir çocuğun da bulunduğunu, yaralılardan 12'sinin durumun ise ağır olduğunu açıkladı. Filistinli yetkililer, İsrail Ordusu'nun Gazze'ye 30'dan fazla hava saldırısı düzenlendiğini, Hamas'a ait 2 eğitim tesisinin de vurulduğunu belirtti.

İsrail Ordusu'na ait F-16 savaş uçakları, helikopterler ve insansız hava araçlarının katıldığı saldırılarda kentte şiddetli patlamalar meydana geldi. Öte yandan İsrail donanmasına ait gemilerin de Gazze'ye yaklaştıkları, kente yönelik top ateşi de yapıldığı kaydedildi. 

İsrail hücum botları Gazze sahillerini bombaladı

İsrail Donanması'na ait hücum botları, Gazze sahillinin farklı bölgelerini bombaladı.

İsrail Donanması'na ait hücum botlarının, Gazze sahilleri ve birçok farklı bölgesine belli aralıklarla yoğun top atışları yaptığı bildirildi.

İsrail'in attığı bombaların ses ve ışıkları kentin birçok yerinden görülüyor. 

Askeri birimlere 'Saldırılara karşılık vermeye hazır olun' talimatı verdi

Hamas Hareketi'nin silahlı kanadı Kassam Tugayları, Ahmed el-Caberi'nin İsrail saldırısı sonucu hayatını kaybetmesinin ardından bütün birimlerini alarma geçirdi.

Hamas Hareketi'nin silahlı kanadı Kassam Tugayları, yaptığı açıklamada bütün kadro ve birimlerine 'İsrail tarafından yapılan suikast ve saldırılara karşılık vermek için hazır olun' talimatı verdi.

Açıklamada, Ahmed el-Caberi'nin saha komutanı olduğu ve Hamas'ın askeri kanadı Kassam Tugayları'nın Muhammed Zayf'tan sonra iki numaralı adamı olduğu belirtildi.