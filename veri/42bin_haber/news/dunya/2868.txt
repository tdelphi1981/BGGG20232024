Esad'a silah satmaya devam
 
 BM Güvenlik Konseyi'nin "Suriye'ye silah satılamaz" yönünde bir kararı bulunmadığını hatırlatan Rus silah şirketi Rosoboroneksport Genel Müdürü Anatoliy İsaykin, Moskova'nın Suriye'ye silah satışını durdurma niyeti olmadığını söyledi. Rus yetkili Anatoliy İsaykin, ülkesinin Suriye'ye, "İskender" taktik füze sistemleri gönderdiği yönündeki haberleri ise yalanladı. Suriye ile bu sistemlerin satışına ilişkin anlaşmalarının olmadığını ifade eden İsaykin, Rusya'nın Suriye'ye "İskender" gönderdiğine ilişkin haberleri uydurma olarak nitelendirdi. 
 MALZEMELER HAKKINDA BİLGİ VERMEDİ
  
 Suriye'ye, önceki yıllarda imzalanan anlaşmalar gereği hava savunma sistemleri gönderdiklerini vurgulayan İsaykin, gönderilen silahların arasında helikopter veya uçak gibi araçların olmadığını vurguladı. İki ülke arasındaki askeri-teknik anlaşmanın uluslararası kurallar çerçevesinde yapıldığını ve anlaşmaya sadık kalınarak askeri malzemenin gönderilmesine devam edileceğini vurgulayan Isaykin, gönderilecek malzemeler konusunda ise detaylı bilgi vermedi. Rus yetkili İsaykin, Rusya'nın silah sattığı ülkeler arasında Suriye'nin satış hacmine göre 13-14 sıralarda olduğunu da belirtti. 
 NTVMSNBC