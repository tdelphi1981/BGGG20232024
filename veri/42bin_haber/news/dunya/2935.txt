Lezbiyen çifte verilen Türk çocuğu Yunus...
 
 Yurtdışı Türkler ve Akraba Topluluklar Başkanlığı (YTB) Basın Müşavirliğinden yapılan yazılı açıklamada, Avrupa’nın çeşitli ülkelerinde bulunan "Gençlik Daireleri"nin aileleri tarafından şiddet gördüğü iddiasıyla çocukları koruma altına aldığı hatırlatılarak, uygulamaların aile bütünlüğünü ortadan kaldırdığı aktarıldı. 
 
 Çocukların ailelerinden alınıp bakıcı aileye verilmesi hususunda kültürel ve dini özelliklerin dikkate alınmamasının, aileleri mağdur ettiği bildirilen açıklamada, "Bu çerçevede Hollanda’da yaşayan Azeroğlu çiftinin 2004 yılında 6 aylık olan oğulları Yunus’u yanlışlıkla yere düşürmesiyle Gençlik Dairesi devreye girmiş ve bebeği lezbiyen bir çifte vermiştir. 
 
 Ailenin açtığı davada mahkeme, kararını 18 Ocak 2012 tarihinde vermiştir. Mahkeme, küçük Yunus’un velayetinin ailesinden alınıp bakıcı lezbiyen çifte verilmesine hükmetmiştir. Aynı Mahkeme, çocuğun geri verilmemesine gerekçe olarak, anne N. Azeroğlu’nun Hollandaca bilmemesini göstermiştir" denildi. 
 
 Açıklamada şunlar kaydedildi: 
 
 "Bugün aile ile yapılan görüşmede, konu ile ilgili olumlu bir gelişme olmadığı bilgisine ulaşılmıştır. Annenin verdiği son bilgiye göre, Şu an 9 yaşında olan Yunus Azeroğlu, halen lezbiyen bir çiftle birlikte yaşamaktadır. Anne N. Azeroğlu, oğlunu ayda yalnızca bir kez görme hakkına sahiptir. Aile çocuğu düzenli olarak kiliseye götürmektedir. Aile kurumu konusunda kafa karışıklığı yaşayan Yunus’un lezbiyen çiftin her ikisine de anne diye hitap ettiği öğrenilmiştir." 
 
 AA