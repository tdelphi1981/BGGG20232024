BM'de 'marş' skandalı
Bosna Savaşı'nda Çetniklerin Boşnak ve Hırvatlara yönelik katliamlarda çaldığı "Drina Marşı"nın BM Genel Kurulu'ndaki konserde çalınması tepkilere neden oldu. BM Genel Sekreteri Ban'ın da marşa eşlik ettiği iddia edildi.
Ortodoks yeni yılı dolayısıyla 14 Ocak Pazartesi günü Birleşmiş Milletler Genel Kurulu'nda düzenlenen konserde Bosna savaşı sırasında Boşnakları katleden Çetniklerin söylediği "Drina Marşı"nın seslendirilmesi üzerine gelen tepkiler nedeniyle BM özür diledi.

BM Genel Sekreteri Ban Ki-moon'un sözcüsü Martin Nesirky yaptığı açıklamada, BM'nin "Drina Marşı' şarkısıyla bazı insanları incittiğinin farkında olduğunu belirtti.

Genel Sekterer Ban Ki Moon'un, söylenen şarkının ardından BM Genel Kurul Başkanı Vuk Jeremiç ile birlikte podyuma gelip eseri seslendiren Viva Vox isimli koro ile fotoğraf çektirdiğini ifade eden Nesirky, "Ban Ki Moon, şarkının bazı kimseleri yaraladığı için derin üzüntü içinde olduğunu dile getirdi. Genel Sekreter, ne tür bir şarkının söz konusu olduğu ve geçmişte ne amaçla kullanıldığı konusunda bilgi sahibi değildi" dedi.

BM Genel Kurulu'nda yaşanan "marş" skandalı nedeniyle BM Genel Kurul Başkanı ve eski Sırbistan Dışişleri Bakanı Vuk Jeremiç de açıklama yaptı.

Jeremiç, açıklamasında şu ifadeleri kullandı:

"Eski Yugoslavya topraklarında yaşanan trajik savaşların kurbanların samimi bir şekilde saygı duyuyorum, ancak bu hafta başında dünyanın duyma fırsatı bulduğu bizim müzik kültürümüzü aşağılamak için yapılan girişimler son derece üzücüdür. Bu şarkı ile son derece gurur duyuyoruz, bu nedenle onu dünya ile paylaşmak istedik.

Jeremiç, bu etkinliği şimdiki ve gelecekteki nesillere açık bir barış mesajı vermek için düzenlediklerini de vurguladı.

BM Genel Kurulu'nda seslendirilen Drina Marşı, bir dönem Sırbistan'ın aynı zamanda milli marşıydı. 2. Dünya Savaşı sonrasında eski Yugoslavya'nın komünist hükümeti, bu marşı yasakladı. Sırbistan ile Bosna-Hersek'i birbirinden ayıran sınır olan "Drina Nehri"nden ismini alan marş, Stanislav Biniçki tarafından bestelendi. Özellikle 1. Dünya ve Balkan Savaşı'nda Türklere karşı mücadele eden Sırpların "cesaretin sembolü" olarak görülen bu marş, 2. Dünya ve son Bosna savaşında Boşnaklara ve Hırvatlara yönelik korkunç katliamlar işleyen Sırp Çetnik birliklerince sürekli söyleniyordu.

Özellikle 1992-1995 yıllarındaki savaşta Doğu Bosna'da Vişegrad, Foça, Zvornik ve Bratunac gibi kentlerde katledilen binlerce Boşnak'ın cesedinin, bu marştan esinlenen Sırplarca "Drina Nehri"ne atıldığı ileri sürülüyor.