Pentagon'un başına Chuck Hagel getirildi
ABD Senatosu, ABD Başkanı tarafından önerilen Chuck Hagel'in ABD Savunma Bakanı olarak atanmasını oy birliği ile onayladı. 71 Senatör Evet oyu kullanırken karşı oy kullananların sayısı 27 oldu.
ABD Senatosu, ABD Başkanı Barack Obama tarafından Savunma Bakanlığı koltuğuna aday gösterilen Chuck Hagel'in onaylanmasının önünü açtı.

Senato'da yapılan oylamada, Hagel'in adaylığı üzerindeki tartışmaların sona erdirilerek adaylığın Senato Genel Kurulu'nda nihai onaya sunulması, 27'ye karşı 71 oyla kabul edildi.

Oylamada, 51 Demokrat ile 18 Cumhuriyetçi ve 2 bağımsız senatör de 'evet' oyu verdi.

Cumhuriyetçilerin itiraz ettiği bir isim olan Hagel'in, bu gelişmenin ardından Senato'dan onay almasına kesin gözüyle bakılıyor, çünkü Demokratlar Senato'da çoğunluğu oluşturuyor ve onay için Senato Genel Kurulu'nda salt çoğunluğun oyu yeterli olacak.

Cumhuriyetçi senatörler, kendisi de 12 yıl Senato'da görev yapmış eski bir Cumhuriyetçi senatör olan Vietnam savaşı gazisi Chuck Hagel'ın Savunma Bakanı olmasına, İsrail'e yeterli desteği verip vermediği ve İran'a karşı yeteri kadar sert olup olmadığı gibi konulardaki şüpheleri nedeniyle sert muhalefet gösteriyordu. Hagel, adaylığının onaylanması sürecinde geçen ay Senato Silahlı Hizmetler Komitesi'nde katıldığı 9 saat süren oturumda, Cumhuriyetçi senatörlerin ardı ardına sıkıştırıcı sorularına maruz kalmıştı.

Senato Genel Kurulu'nda Hagel'in adaylığına dair oylamanın aslında iki hafta önce yapılması planlanıyordu, ancak Cumhuriyetçiler'in engellemesi yüzünden yapılamamış ve konu tekrar görüşülmek üzere bugüne ertelenmişti.