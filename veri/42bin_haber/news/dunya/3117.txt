Japonya Başbakanı: Tarih, uzmanlara bırakılsın
Japonya Başbakanı Şinzo Abe, 2. Dünya Savaşı sırasında Güney Kore ve Çin ile yaşananların tarihçilerin işi olduğunu, kendisinin geleceğe bakmak istediğini söyledi. Ada krizi yaşadıkları Çin'i de eleştiren Abe, Pekin'in Tokyo ile sorun yaşamaya mecbur olduğunu savundu.
Japonya Başbakanı Abe, ABD ziyareti öncesi bu ülkenin önde gelen gazetelerinden The Washington Post'a konuştu. Milliyetçi bir isim olan Abe, 2. Dünya Savaşı sırasında Güney Kore ve Çin ile yaşananlarla ilgili 1995?te yayımlanan özür metnini geleceğe bakan bir metinle değiştirmek istediğini söylemişti. Komşuların tepkisini çeken bu açıklama yüzünden hükümet sözcüsü özür metninde bir değişiklik olmayacağını, ancak Şinzo Abe'nin başka bir bildiri yayımlayacağını vurgulamıştı. Başbakan Abe, Washington Post'a yaptığı değerlendirmede siyasilerin "tarih alanına adım atmaması" gerektiğini, bunun yerine "geleceğe bakan bir görüş ortaya koyması" gerektiğini vurguladı. Tarihte yaşananları, uzmanların araştırması gerektiğine dikkat çeken Abe, "Japonya, Tokyo'nun bölgede oynayacağı rolü konuşmalı." ifadelerini kullandı. Japonya, 2. Dünya Savaşı sırasında Kore Yarımadası'nı ve Çin'i işgal etmişti. Japon ordusu bu dönemde binlerce kadını "seks kölesi" olarak kullanmıştı. Tokyo, bu kadınların "gönüllü" olduğunu savunmasına karşın tarihçiler kadınların zorlandığını, bazı durumlarda kaçırılarak kullanıldığını belirtiyor.

"ÇİN ZARAR GÖRÜR"

Başbakan Abe, Doğu Çin Denizi'nde yer alan takım adalar nedeniyle sorun yaşadıkları Çin'i de sert ifadelerle eleştirdi. Komünist Partisi'nin popülerliğini sürdürmesi gerektiğini, bu yüzden Japonya ve diğer Asya ülkeleriyle sorun yaşamaya mecbur olduklarına işaret etti. Abe, Çin'deki eğitim sisteminin milliyetçiliği ve "Japonya karşıtı duyguları" kabarttığını vurgulayarak ada krizinin yakın bir zamanda sonlanacağını da düşünmediğini kaydetti. Pekin'in denizlerdeki yayılmacı tutumuna karşı diğer Asya ülkelerinin ticaret hacmini düşürmeye ve ekonomik ilişkilerini gözden geçirmeye karar vermeye itebileceğini, bunun da Çin'e zarar verebileceğini belirtti. Abe, "İktisadı kalkınma olmadan 1,3 milyar insanı, tek parti yönetimi altında tutamazsınız." diye konuştu. Pekin'in artan askeri gücüne karşı Tokyo'nun da askeri harcamalarını artıracağını ve diğer bölge ülkeleriyle işbirliğine gideceğini kaydetti. Şinzo Abe, ABD'nin bölgedeki varlığının Çin'i caydırmada "kritik" olduğunu kaydetti. 

"EKONOMİK RÜZGARI DEĞİŞTİRDİM"

Dünyanın en büyük üçüncü ekonomisi olan Japonya'nın ekonomisi son yıllarda kötü sinyaller veriyor. Ulusal para birimi Yen'in güçlü seyretmesi nedeniyle ihracat düşerken, artan enerji ithalatı da dış ticaret açığını büyütüyor. Güçlü bir şekilde iktidara gelen Başbakan Şinzo Abe, "Genel havayı ve atmosferi değiştirmeyi başardım." diye konuştu. Abe'nin iktidara gelmesinden bu yana Yen, ABD Doları karşısında değer kaybediyor. Abe, teşvik paketleriyle de iktisadı kalkınmayı artırmaya çalışıyor. Para musluğunu açan Abe, Merkez Bankası'nın enflasyon oranını yüzde 2 olarak belirlemeye zorlamıştı.