Ormanda kaybolan gençler polisi alarma geçirdi
Belgrad Ormanı'nda gezintiye çıkan iki genç, çamura giren araçlarını bırakıp ağaçların arasında yardım aradı. Kaybolduklarını anlayıp durumu polise bildiren gençler, 4 saatlik aramanın ardından bulundu.
Belgrad Ormanı'nda dün saat 17.00 sıralarında otomobiliyle gezintiye çıkan 25 yaşındaki Furkan Türkdönmez ile kız arkadaşı 32 yaşındaki Meltem Görüş, araçları çamurda ilerleyemeyince yaya olarak ormanlık alanın içine girdi. Bir sonra araçlarını da bulamayan gençler durumu polise bildirdi. Alarma geçen polis ekipleri, tüm çabalara rağmen şahısları bulamadı. Türkdönmez ile Meltem Görüş, İstanbul Orman Bölge Müdürlüğü'nde görevli bir ormancı tarafından yaklaşık 4 saat sonra Eyüp Belediyesi piknik alanı civarında bulundu. 

Furkan Türkdönmez ve Meltem Görüş ifadeleri alınmak üzere Eyüp Göktürk Polis Merkezi'ne götürüldü. 2 kişi polise verdikleri ifadenin ardından saat 22.30 sıralarında taksiye binerek polis merkezinden ayrıldı. İstanbul Emniyet Müdürü Hüseyin Çapkın'ın arama çalışmalarıyla ilgili yetkililerden sürekli bilgi aldığı öğrenildi.