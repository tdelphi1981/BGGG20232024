IKEA'da bir skandal daha
Geçen haftalarda içeriğinde at etine rastlanan köfte ve sosislerin satışını durduran IKEA yeni bir gıda skandalı ile daha karşı karşıya. Bu kez de keklerde sorun çıktı.
İsveçli mobilya üreticisi IKEA, aralarında Almanya'nın da bulunduğu 23 ülkedeki mağazalarında bademli kek satışının durdurulduğunu açıkladı.

IKEA'nın bu kararı almasında Çin'de yayımlanan Şanghay Daily gazetesindeki bir haber etkili oldu. Haberde, Çinli uzmanların ithal edilen keklerde yüksek miktarda dışkıdan bulaşan kolibasiline rastladıkları ifade edildi.

IKEA açıklamasında, geçen Kasım ayında Çin gümrük yetkililerinin Taarta Chokladkrokant' türündeki bin 800 keki piyasadan çekmiş olduğunu hatırlattı. Bir IKEA sözcüsü, bu keklerin kesinlikle mağazalarda satışa sunulmadığını söyledi.

Şirketin Çin sözcüsü Yla Magnuson da iddiaları geri çevirerek, Bulunan bakterilerin insan sağlığına zararlı olmadığını biliyoruz dedi.

Almanya'dan yapılan açıklamada ise Çin'e gönderilen keklerin, Almanya'daki IKEA mağazalarında da satışa sunulup sunulmadığının araştırıldığı belirtildi. Haber üzerine ihtiyati tedbir olarak bademli kek satışının durdurulduğu açıklandı.

IKEA, son haftalarda sosis ve köftelerinde at eti tespit edilmesi üzerine 25 ülkedeki mağazalarında bu ürünlerin satışını durdurmuştu.