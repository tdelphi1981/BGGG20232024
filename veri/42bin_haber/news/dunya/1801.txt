Fedakar Gülsüm anne Rusyayı ağlattı
Rusya'nın resmi televizyonu 1.Kanal'de Antalya'da hiç tanımadığı bir felçli Rus çocuğuna 4 yıldır annelik yapan Gülsüm Kabadayı'nın öyküsü konu edildi. Ünlü Rus gazeteci Andrey Malahov'un sunduğu program katılımcıları gözyaşlarına boğdu.
Yıllar önce trafik kazasında yaralanarak felç olan ve kimsenin henüz ismini bilmediği genci anlatan Malahov, Gülsüm Kabadayı'nın annelik şefkatini ve fedakarlığını takdirle anlattı. Malahov, Umut ismi verilen gencin bir Rus vatandaşından Rusça kelimeler duyunca ağlamaya başladığına da işaret etti. Malahov, "Muhabirimiz, Antalya'da Umut'a Rusça bir şeyler söyledi. Gerçekten de Umut Rusçayı duyunca çok etkileniyor." dedi.

Programda önce Umut hakkında küçük bir belgesel niteliğinde film sunuldu. Görüntülerde ismini bile bilmediği gence annelik yapan Kabadayı'nın konuşmasına geniş yer verildi. Kabadayı' "Her gün ona sabahları taze portakal sıkarak meyve suyu hazırlıyorum. Onu buna alıştırdım, C vitamine çok ihtiyacı var, hastalanmaması için. Önemli olan sevgidir" dedi. 

Sunucu, Kabadayı'nın 4 yıl önce hastanede gördüğü kimsesiz Rus çocuğuna sahip çıktığını ve sonra da evine alıp getirdiğini belirtti. Gülsüm Kabadayı, "Bir kader yazısı. İlk kez onun gözlerine bakarken sanki anne al bana yaklaş diyordu!" dedi. Kabadayı'nın gencin iyileşmesi için akyalarına masaj yapması, biberonla beslemesi ve yanaklarından kendi çocuğuymuş gibi öpmesi görüntüleri seyircilerin duygulu anlar yaşamasına sebep oldu. 
 Kristina Altındaş isimli bir Rus kız da, "Ben ona Rusça isimler söyledim ve baktım gözlerinden yaş geldi." dedi.

Birinci Kanal muhabiri de Umut'a yaklaşarak, "Amacımız senin Rusya'daki yakınlarını bulmak" deyince felçli çocuk muhabirin elini sıkmaya başlıyor. 

Rus muhabir, "Umut beni eğer anlıyorsan, bu durumda dilini çıkar." deyince Umut dilini çıkardı. 
Belgeselde konuşmasına yer verilen Antalya'daki görevli doktorlar da Türk annenin bir mucize oluşturarak Umut'u kısmen iyileştirdiğine dikkat çekti. 

 Belgeselde Türk kadının 3 erkek çocuğunun da yeni kardeşleri Umut'a kardeşlik yaptığını ve yardım ettiğinin altı çizildi. İmam Hatip Okulu'nda eğitim aldığını söyleyen Karadayı'nın oğlu Mehmet, Umut'un iyileşmesi için Allah'a bol bol dua ettiğini ve Kuran-ı Kerim okuduğunu anlattı. Filmde Türk ailenin Rus çocuğu için fedakarlık yapması ve bol bol beslemesi programdaki Rus katılımcıları çok duygulandırdı. Fedakar kadının küçük oğlu Alihan, Umut'un yatağını temizlerken, büyük oğlu Tunahan ise Rus kardeşinin yüzünü tıraş etti. Türk kadının daha önce boşandığı eşi Zekeriya'nın da oğlu olarak gördüğü Umut'u her gün ziyaret ederek kendisine masaj yaptığı ekranlara geldi. Zekeriya, "Ben öksüz büyüdüm." diyerek ağlayınca program katılımcılarını ağlattı. 

Belgeselde sofra başında Karadayı'nın İmam Hatipli oğlu Mehmet'in ve tüm aile üyelerinin ellerini açarak Umut için dualar okuması ekrana yansıdı.
Moskova'ya programa katılan fedakar anne Karadayı'nın stüdyoya girmesi büyük alkış aldı. 
Sunucu Malahov, "Sizin yaptıklarınızla, davranışlarınızla bir çok siyasi ve diplomatların yapamadığını yaptınız. Bu da Türkiye ve Rusya arasındaki dostluğu kanıtladı! 4 yıldır bir Rus çocuğuna anne olarak bakmak için bu gücü nerden buldunuz?" sorusunu yöneltti. Karadayı gözyaşlarıyla, "Rabbimden, devletimden, doktorlarımdan ve Türk annelerinden buldum. Bunlar gerçekten de anlatılacak kelimeler değil. Devletime güvenerek çıktım ve devlet bana yardım etti. Allah'tan yardım istedim, Allah bana yardım etti." deyince salondan alkış aldı.

Fedakar kadın mikrofonlara ; "Rabbim elimizden malı mülkü aldı. Şimdi Umut'u bize verdi. Bu bir mesajdır. Zenginliğimizi alarak yerine Umut gibi mutluluk verdi. İyi ki Allah Umut'u bana verdi. O kadar mutluyum ki!" dedi. 



Program konuğu ünlü Rus televizyon sunucusu Yelena Hanga, "Bu kadın mübarek bir insan. Bu inanç muhteşem bir inanç! İnanamıyorum!" diyerek duygularını aktardı. 
Türkiye'nin Moskova Büyükelçiliği Kültür ve Turizm Müşaviri Celal Kılıç da, "Umut dış görünüş olarak Rus insanına benziyor. İnanıyorum ki sizin programınız sayesinde kendi ailesini bulacaktır. Programa katılma amacımız, ailesine seslenerek çocuklarının sağ olduğunu göstermek ve ona kavuşmasını sağlamak." diyerek her türlü yardıma hazır olduklarını belirtti.

Ünlü Rus siyasi uzman, eski milletvekili Sergey Markov da, "Çok duygusal, etkileyici!. Allah da bize böyle örnek..." derken gözleri dolarak sözlerini tamamlayamadı. Yönetmen Svetlana Vragova ise, "İnanın Gülsüm'ün karşısında diz çökmek istiyorum" ifadeleri ile şükranlarını iletti. Diğer katılımcılar Gülsüm'ün insanlık örneği sergilediğini vurguladı.

MİLLETVEKİLİ ELİNİ ÖPTÜ 

Rus parlamentosu alt kanadı Duma milletvekili Roman Hodyakov, Karadayı'nın ailesine ve Türkiye yönetimine Rus çocuğuna yaptığı yardımlarından dolayı çok teşekkür ettiğini ifade etti. Rus milletvekili, canlı yayında Türk annenin elini öptü.

Sunucu Malahov'un sorusu üzerine Gülsüm, "Ben onun öz annesine sesleniyorum: Cennet annenin ayakları altında. Ben de onu ikinci kere dünyaya getirmiş gibi oldum. Ama onsuz kalabilecek miyim, onu teslim edebilecek miyim bilemiyorum. O benim çocuğum. Yıllardır emek verdim. Ama inanıyorum ki Umut iki ülke arasında köprü olacak! Öz annesi de ağlıyor, çocuğuna kavuşmak istiyordur. Umut her ikimizin yavrusu olacak" dedi.

Malahov programın sonunda Gülsüm anneye Matruşka hediye etti.