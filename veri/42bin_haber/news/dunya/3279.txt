Türk gencin feci ölümünde kuzeni ezdi iddiası
Belçika'da dövüldükten sonra otomobille çiğnenen 22 yaşındaki Türk gencin ölümünün üzerindeki sis perdesi aralanmış değil.
Mustafa Gündüz'ün kavgaya karışan kişiler tarafından kasten üzerinden geçilerek ezildiği söylenmişti. Ancak savcılık ve polis kaynakları maktulun kendi kuzeni tarafından kullanılan otomobilin altında kaldığını iddia etmesi kafaları karıştırdı. 

Geçtiğimiz hafta sonu sabah erken saatlerde Anvers şehrinde otoyol kenarında bulunan erkek cesedin 22 yaşındaki Mustafa Gündüz adlı Türk gencine ait olduğu ortaya çıktı. Polis yaptığı incelemede kavgaya karışan gencin üzerinden iki defa otomobille geçilmesi üzerine hayatını kaybettiğini kaydetti. Hollanda plakalı iki araçtan inen şahıslarla otoyol kenarında kavga eden gençlerden Mustafa'nın olay yerinde hayatını kaybetmesi üzerine başlatılan soruşturmada polise ifade veren Türk gençler önce Mustafa'nın kavga ettikleri Hollandalılar tarafından ezilerek öldürüldüğünü savundu. Sonrasında ifade değiştiren gençlerin kavgadan kaçarken yerde yatan Mustafa'yı fark etmedikleri ve kuzenin kullandığı arabayla kazara ezdiklerini itiraf ettikleri söylendi. 

Olaya karışan ve sonrasında kayıplara karışan Hollanda plakalı aracın içindeki şahısların bulunması için geniş çaplı araştırma başlatıldı. Mustafa Gündüz'ün cenazesi toprağa verilmek üzere memleketi Elazığ'a gönderildi.