Meksika'da eyalet turizm bakanına suikast
Meksika'nın Jalisco eyaletinin yeni atanan Turizm Bakanı Jose de Jesus Gallegos Alvarez, suikast sonucu öldü. Yetkililer, Alvarez'in Guadalajara kentindeki banliyöde aracındayken silahlı saldırıya uğradığını, suikastın nedeninin iş anlaşması ile ilgili olabileceğini söyledi.

Jalisco eyaleti hükümetinin Genel Sekreteri Arturo Zamora, Alvarez'in cipiyle Zapopan kentinde ilerlerken takip edildiğini ve vurularak öldürüldüğünü açıkladı.

Devlet Başkanı Enrique Nieto, Twitter hesabından yaptığı açıklamada saldırıyı kınayarak, "sorumluların adalet önüne getirilmesi için geniş kapsamlı soruşturma başlatılacağını" bildirdi.

Uzmanlar, Meksika'da yerel politikacılar ve polis memurlarının sık sık düzenlenen suikastların hedefi olmasına rağmen turizm yetkililerine nadiren saldırıldığını ifade ediyor.