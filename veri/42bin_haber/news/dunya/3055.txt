Okul katliamını yapan kişi Breivik'e özenmiş!
ABD'de bir ilkokulda 20 çocuk ve 6 yetişkini öldüren Adam Lanza'nın, Norveç'te 77 kişiyi öldüren Anders Breivik'e özendiği bildirildi. CBS News'in polis kaynaklarına dayandırdığı haberinde Lanza'nın, Norveçli Breivik'in 77 kişiyi öldürmesinden çok etkilendiği ve O'ndan daha fazla sayıda kişiyi öldürmeyi planladığı belirtildi.

 Lanza'nın "kolay hedef" olduğu için Sandy Hook İlkokulu'nu seçtiği ve burada Breivik'ten daha fazla kişiyi öldürebileceğini düşündüğü ifade edildi.

 Saldırı anında polisin olaya çabuk müdahale etmesi sayesinde Lanza'nın daha fazla kişiyi öldürmesi ve Norveç'teki büyüklükte bir trajedinin oluşmasının önlediği kaydedildi.

 Polisin Lanza'nın evinde yaptığı aramalarda şiddet içeren çok sayıda video oyunu bulduğu, Adam Lanza'nın vaktinin büyük bölümünü bu oyunlara harcadığının tespit edildiği de vurgulandı.

 Haber polis tarafından resmi olarak teyit edilmezken, CBS'in konuştuğu ve isminin açıklanmasını istemeyen polis kaynaklarının, Lanza'nın Norveçli Breivik'i örnek aldığına ilişkin delillerin bulunduğunu söyledikleri belirtildi.

 Norveçli Anders Breivik, 22 Temmuz 2011 tarihinde başkent Oslo'daki hükümet binası önünde düzenlediği bombalı saldırıda 8 kişiyi, daha sonra gençlerin kamp yaptığı Utoya Adası'nda da 69 genci öldürmüştü.

 ABD'li 20 yaşındaki Adam Lanza da, 14 Aralık 2012 tarihinde Newtown kasabasında önce birlikte yaşadığı annesini öldürmüş, daha sonra Sandy Hook İlkokulu'nda 20'si çocuk 26 kişiyi katlettikten sonra intihar etmişti.