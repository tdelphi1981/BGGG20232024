İsrail'in Gazze'ye saldırısı
İsrail'in Gazze'ye düzenlediği hava saldırısında, Hamas'ın askeri lideri Ahmet el-Caberi hayatını kaybetti. Saldırılarda 9 kişi öldü, 20'den fazla kişi de yaralandı 
 Hamas’ın askeri kanadı İzzeddin El-Kassam Tugayları Komutanı Ahmet el-Caberi, İsrail’in Gazze’de iki araca düzenlediği hava saldırısı sonucu yaşamını yitirdi. Hamas Hareketi Genelkurmay Başkanı olarak da bilinen Caberi, İsrail’in en çok arananlar listesinde yer alıyordu. 
 AA muhabirinin hükümet yetkililerinden edindiği bilgiye göre, aralıksız devam eden saldırılar nedeniyle şiddetli patlama seslerinin duyulduğu Gazze’de, İsrail Ordusu’na ait 10’a yakın uçak ve helikopter uçuş yaptı. İsrail’in helikopter ve savaş uçakları, Gazze’nin çeşitli bölgelerindeki 25 yeri vurdu. 
 İsrail Ordusu’nun Gazze’ye düzenlediği hava saldırılarında, aralarında Hamas’ın silahlı kanadı İzzeddin Kassam Tugayları’nın lideri Ahmed el-Caberi’nin de bulunduğu 9 kişi öldü, 20’den fazla kişi de yaralandı. Filistin’deki hastane kaynakları, ölenler arasında bir çocuğun da bulunduğunu, yaralılardan 12’sinin durumun ise ağır olduğunu açıkladı. 
 Filistinli yetkililer, İsrail Ordusu’nun Gazze’ye 30’dan fazla hava saldırısı düzenlendiğini, Hamas’a ait 2 eğitim tesisinin de vurulduğunu belirtti. İsrail Ordusu’na ait F-16 savaş uçakları, helikopterler ve insansız hava araçlarının katıldığı saldırılarda kentte şiddetli patlamalar meydana geldi. Öte yandan İsrail donanmasına ait gemilerin de Gazze’ye yaklaştıkları, kente yönelik top ateşi de yapıldığı kaydedildi. 
 İsrail, Gazze’de "askeri operasyonlara başladığını" açıkladı
  
 İsrail Ordusu Sözcüsü Ovijai Odraei, yaptığı basın açıklamasında, İsrail Savunma Kuvvetleri’nin (IDF), Hamas başta olmak üzere bölgedeki "terörist gruplara" ağır bir darbe indirmek için askeri operasyonlara başladığını bildirdi. 
 "Askeri operasyonların, ülkenin güneyindeki İsrail vatandaşlarının güvenliğini temin etmek için düzenlendiğini" ileri süren Odraei, "IDF, İsrail vatandaşlarının güvenliğini sarsacak en küçük bir girişime dahi tahammül edemez" ifadesini kullandı. Odraei, İsrail askeri operasyonlarında ilk hedeflerden Hamas’ın lider komutanlarından Ahmed el-Cebari’nin, IDF’ye bağlı güçler tarafından arabasının havadan bombalanması sonucu öldürüldüğünü açıkladı. 
 "İsrail Ordusu’nun düzenlediği askeri operasyonlarla Hamas’a ait silah ve füze mahzenlerine ağır bir darbe indirdiğini" bildirdi. Açıklamada, askeri operasyonlara ait hazırlığının aylar öncesine dayandığı ifade edilerek, hazırlıklar sırasında hassas istihbarat çalışmaları yapıldığı belirtildi. Gazze’nin İran füzeleri ve İsrail vatandaşlarına yönelik terör olayları için "ön cephe" olarak değerlendirildiği açıklamada, İsrail Ordusu’nun düzenlediği askeri operasyonların süreceği belirtildi. 
 Saldırılara karşılık vermeye hazır olun talimatı
  
 Hamas Hareketi’nin silahlı kanadı Kassam Tugayları, yaptığı açıklamada bütün kadro ve birimlerine "İsrail tarafından yapılan suikast ve saldırılara karşılık vermek için hazır olun" talimatı verdi. Açıklamada, Ahmed el-Caberi’nin saha komutanı olduğu ve Hamas’ın askeri kanadı Kassam Tugayları’nın Muhammed Zayf’tan sonra iki numaralı adamı olduğu belirtildi. 
 Gazze’deki Filistin Hükümeti Sözcüsü Nunu açıklama yaptı 
 Gazze’deki Filistin Hükümeti Sözcüsü Tahir en-Nunu, askeri operasyonların doğuracağı sonuçlardan İsrail’i sorumlu tuttu. Filistin Hükümeti Sözcüsü Tahir en-Nunu, AA muhabirine yaptığı açıklamada 
 "İşlediği suçların doğuracağı sonuçlardan tamamen işgalci İsrail sorumludur" dedi. Nunu, Hamas’ın askeri kanadı İzzeddin Kassam Tugayları’nın komutanı Ahmed el-Caberi suikastının büyük bir suç olduğunu söyledi. 
  
 Arap Birliği olağanüstü toplanıyor 
 Bereket Fera, yaptığı basın açıklamasında, Filistin Devlet Başkanı Mahmud Abbas’ın talimatları üzerine, İsrail’in Gazze saldırısını görüşmek üzere olağanüstü toplantı yapılması için Arap Birliği Genel Sekreteri Nebil el-Arabi ile görüştüğünü ancak toplantı için henüz bir tarih belirlenmediğini ifade etti. İsrail’in, Gazze’nin farklı bölgelerini hedef alan şu ana kadarki hava saldırılarında, aralarında Hamas’ın askeri kanadı İzzettin Kassam Tugayları Komutanı Ahmed el-Caberi’nin de olduğu 9 Filistinli ölmüş, 45 kişi de yaralanmıştı. 
 AA