Prut Savaşında kullanılan toplar görücüye çıktı
Rusya'nın efsanevi Çarı Büyük Petro döneminde kullanılan savaş topları St. Petersburg'da görücüye çıktı.
Birçoğu 1700'lü yıllara ait birbirinden ilginç toplar büyük ilgi çekiyor.

St. Petersburg Savaş Müzesinde sergilenen ve 18. yüzyıla ait topların en ilgi çekeni 44 adet başlığa sahip 76 milimetrelik top. 

Sergi ile ilgili açıklama yapan müze çalışanı Mariya Novikova, topun savaş sırasında ateşlenmesi için 5 kişinin çalıştığını ifade etti. Topun kullanılmasının oldukça zor olduğunu belirten Novikova, "44 adet başlıktan oluşan havan topu 1754 yılında St. Petersburg'da yapıldı. Daire şeklinde yapılan ağaç kütlenin üzerine yerleştirilen topların her biri 185 santimetre çapında. Kullanılması biraz zor olsa da, o dönem savaşlarda orduya büyük yarar sağlıyordu." şeklinde konuştu.

Müzede sergilenen diğer ilgi çekici eser ise aynı anda 5 mermi atabilen top. 156 santimetre çapındaki top, 492 kilogram ağırlığında ve hareket halindeyken atış yapabiliyor. Müzede ayrıca farkı kalibre ve çeşitlerde havan topları ve seyyar toplar sergileniyor. Aynı anda 105 kurşun atabilen otomatik tüfek, tüfek şeklinde yapılmış farklı kalibrede toplar ve tüfekler sergilenen eserler arasında yer alıyor. 

1711 Osmanlı-Rus savaşında da kullanıldığı kaydedilen toplar, St. Petersburg'da bulunan Savaş Müzesi'nde ziyaretçilerini bekliyor.