Suriye'de patlama: Ölü ve yaralılar var
Şanlıurfa'nın Akçakale İlçesi'ne sınır komşusu olan Suriye'nin Rakka kentine bağlı Telabyad İlçesinde bir okulda meydana gelen patlamada 3 kişinin öldüğü, onlarca kişinin ise yaralandığı öğrenildi. Telabyad'ta yaralanan Suriyelilerden 15 kişi Şanlıurfa'ya sevk edildi.
Özgür Suriye Ordusuna bağlı muhaliflerin denetiminde bulunan Telabyad'ta sığınmacıların barındığı bir okul binasında patlama meydana geldi. Yaklaşık 500 kişinin bulunduğu okulda ilk belirlemeye göre 3 kişinin olay yerinde hayatını kaybettiği, onlarca kişinin ise yaralandığı belirtildi. Patlamada yaralanan Suriyeli muhalifler özel araçlarla getirildikleri Türkiye sınırında, ambulanslarla Akçakale Devlet Hastanesi'ne kaldırıldı. Burada ilk müdahalesi yapılan yaralılardan hayati tehlikesi bulunanlar, ambulanslarla Şanlıurfa'ya sevk edildi. Yaralıların Türkiye getirilmesine devam ediliyor.