Moscow Cityde yangın; 220 işçi tahliye edildi
Rusya'nın başkenti Moskova'da gökdelenlerin bulunduğu Moscow City'de bilinmeyen nedenlerle yangın çıktı. İnşaatı devam eden 30 katlı binanın 24. katında yangının başladığı belirtiliyor.
Yanan binada çalışan 220 işçinin tahliye edildiği ifade ediliyor. Bir işçi yaralanırken, kimsenin yaşamını yitirmemesi sevindirdi.

Rusya Acil Durum Bakanlığı'nın verdiği bilgilere göre yangın kontrol altına alındı. 30 metrekarelik alanda etkili olan yangının binanın üzerinde bulunan reklam panosunun yanmasına neden olduğu belirtildi.

Kaynak açıklamasında, "Yangında binada bulunan kaplama ve reklam banneri tutuştu. Yüksek binalarda yangınlara müdahale için hazırlanan özel ekip yangına müdahale etti." dedi. Yangının söndürülmesinde itfaiye helikopterleri de havadan destek verdi.

Moscow City inşaatlarında daha önce de iki kez yangın çıkmıştı. 11 Aralık 2012'de çıkan yangında iki Türk işçi yaralanırken, Nisan 2012'de çıkan yangına da helikopterle müdahalede bulunulmuştu.