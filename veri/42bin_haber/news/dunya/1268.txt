Dünyada ilk: İkiz kardeşler birlikte ölümü tercih etti
Dünyada ilk kez tek yumurta ikizi kardeşler birlikte ötenazi yoluyla hayatlarına sonlandırdılar. Doğuştan sağır olan 45 yaşındaki ikiz kardeşin kör olma tehlikesi baş gösterince ölümü tercih ettikleri belirtildi.
Belçika'nın Anvers şehri yakınlarında yaşamlarını sürdüren tek yumurta ikizi iki erkeğin geçtiğimiz ayın ortalarında ötenazi yoluyla hayatlarını sonlandırdıkları ortaya çıktı. Tek yumurta ikizi kardeşlerin kendi iradeleri ile aynı anda ölümü seçmesinin dünyada bir ilk olduğu kaydediliyor. 

Doktorlar, doğuştan sağır olan iki kardeşin gözlerinde meydana gelen bozukluk neticesinde yakın zamanda tamamen kör olacakları teşhisi koydu. Hayatları boyunca birbirinden hiç ayrılmayan ikiz kardeşler aynı odada kalmışlar. Her ikisi aynı eğitimi almış, ayakkabı ustası olmuş. Farklı bir daireye taşındıklarında yine birlikte hareket etmiş. Her ikisinin sağır olması kendi aralarında iletişim kurmalarına mani olmamış. Ne zaman ki doktorlar her ikisinin gözünde bozukluk tespit etmişler, iki kardeşin dünyası başlarına yıkılmış. Birbirlerini görerek iletişim kuran ikiz kardeşin yakın zamanda bundan mahrum kalacakları fikri iki adamın ölümü tercih etmelerine neden oldu. 

Latince'de 'güzel ölüm' anlamına gelen ötenazi, dünyanın birçok ülkesinin aksine Belçika'da yasal düzenlemeyle serbest hale getirildi. Ülkede 2011 yılında bin 133, 2009 yılında ise 822 ötenazi vakası gerçekleşmişti. Yetişkinlerden sonra ağır hasta çocuklara ötenazi hakkını tartışan Belçika'da ikiz kardeşlerin ötenazi uygulamasında hastaların 'dayanılamaz acılar çekmesi' şartına riayet edilip edilmediği konuşuluyor.