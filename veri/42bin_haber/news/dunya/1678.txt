Almanya kara kışa teslim oldu
Almanya'yı teslim alan Sibirya soğukları ülkede etkili olmaya devam ediyor. Hafta sonunda iyice yoğunlaşan karla karışık yağmur ülkede yolları buz pistine çevirdi. Havalimanlarında yüzlerce uçak seferi iptal edildi. Yolucular terminallerde kaldı.
Kar yağışı ve buzlanma yüzünden Frankfurt başta olmak üzere Berlin ve Münih gibi birçok havalimanında uçuşlar iptal edildi.

Uzmanlar sıcaklık değerlerinin eksi 20'lere kadar düşeceği konusunda uyarılarda bulunurken, soğuk hava ve kar yağışı ülkede tam anlamıyla kaosa yol açtı.

UÇAK SEFERLERİ İPTAL

Almanya'nın Frankfurt havalimanı başta olmak üzere, Berlin ve Münih gibi önde gelen havalimanları da kar yağışı ve buzlanma nedeniyle ulaşıma kapatıldı.

Ülkenin en büyüğü olan Frankfurt havalimanında pazar günü 450 uçuş iptal edilirsen, uçuş iptalleri bu sabah da devam etti. Haftaya kaosla başlayan Frankfurt'ta sabah saatlerinden itibaren 200 kadar uçuşun iptal edildiği belirtildi. Yolucular alanda mahsur kaldı. Terminallerde kaos hakim.

Aynı şekilde Berlin ve Münih havalimanlarında da çok sayıda uçuş iptal edildi. Münih'teki iptallerin sayısının 200?den fazla olduğu belirtildi.

CADDELER BUZ PİSTİ

Bununla birlikte karla karışık yağmur, yollarda buzlanma ve kazalara neden oldu. Berlin, Bavyera, Hessen ve Kuzey Ren Vestfalya'da kara ve demiryolu ulaşımı güçlükle yapılıyor. Berlin'de şehir otoyolu buzlanma sebebiyle kapatıldı. Bavyera ve Schleswig-Holstein'da ise dün gece çok sayıda kaza meydana geldi.

EKSİ 20?YE DÜŞECEK

Alman Meteoroloji Kurumu DWD, özellikle ülkenin kuzeyinde ve Batı Thüringen civarlarında kar kalınlığının 15 santmetreye ulaşacağı, sıcaklıkların da eksi 20?lere kadar düşeceği bilgisini aktardı. Sürücüleri uyaran meteoroloji uzmanları, mümkün olduğunca otoyollara çıkmama tavsiyesinde bulundu.

KUZEY BAVYERA'DA 25 KAZA

Bavyera'nın kuzeyinde buzlanma nedeniyle en az 25 kaza meydana geldiği bildirildi. 9 nolu otoyolda Bindlacher Berg ve Trockau arasında aşırı buzlanma görüldüğü açıklandı. Ülkenin güney batısındaki Baden-Württemberg eyaletinde de irili ufaklı yüzlerce kaza meydana geldiği bildirildi.

SCHLESWİG-HOLSTEİN'DA AĞIR YARALILAR VAR

Bu eyalette pazar gecesinden itibaren pazartesi sabah saatlerine kadar en az 15 kaza meydana geldi. Polis, kazalarda 6 kişinin ağır yaralandığı ve hastaneye kaldırıldığı bilgisini aktardı.

SCHWEİNFURT'TA OKULLAR TATİL

Kar yağışı ve soğuk hava yüzünden Schweinfurt bölgesinde bazı okullar tatil edildi. Bavyera Kültür Bakanlığı Schweinfurt, Miltenberg ve Main-Spessart bölgesindeki okulların pazartesi kapalı kalacağını duyurdu. Werneck'te ilk ve orta dereceli okullar, Thüringen'de de ilk okullar tatil edildi. Ayrıca aşırı kar yağışı bulunan bölgelerde velilerin okul yönetimiyle temasa geçmeleri ve konu hakkında bilgi almaları önerildi.

HAVA DURUMU NASIL OLACAK?

Öte yandan meteoroloji uzmanları kar yağışının Aşağı Saksonya'daki Erzgebirge bölgesi, Brandenburg ve Alp dağları dolaylarında devam edeceğini açıkladı. Ülkenin orta kısımlarında hava yer yer yumuşamaya başlayacak ancak rüzgar ve soğuk hava etkili olacak. Ayrıca yüksek yerlerde ve ülkenin kuzeyindeki kıyı bölgelerinde sert rüzgarların etkili olması bekleniyor.