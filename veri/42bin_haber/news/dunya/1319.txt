Müslüman Alimler Birliği'nden Türkiye'ye övgü
Müslüman Alimler Birliği, Türkiye'nin Suriye halkına yardımlarını takdirle karşıladıklarını belirtti.
Başkanlığını Yusuf Karadavi'nin yaptığı Müslüman Alimler Birliğinden yapılan yazılı açıklamada, Suriye krizinin gerçek çözümünün ancak ülkenin başındaki 'zalim hükümdar'ın gitmesiyle mümkün olabileceği belirtildi.

Hükümetleri ve yardım kuruluşlarını Suriyeli ihtiyaç sahiplerine yardım etmede hızlı davranarak soğuk, yetersiz beslenme, tıbbi yardım eksikliği nedeniyle ölüme yüz yüze gelen sığınmacıları kurtarmaya çağıran Müslüman Alimler Birliği, bu yardımın bütün Araplar, Müslümanlar ve 'vicdan sahipleri' için dini ve ahlaki bir vecibe olduğunu kaydetti.

Açıklamada, uluslararası arenada 'kahraman Suriye halkının ve haklı davalarının savunucusu' olan Katar, Türkiye ve Suudi Arabistan gibi bazı Müslüman, Arap ve özgürlük yanlısı ülkeler olduğu gibi bunun aksine Suriye'de yaşananlara seyirci kalan ve zulmü destekleyenlerin de bulunduğu belirtildi.