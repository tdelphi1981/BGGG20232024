Fransa, kara harekatına hazırlanıyor
Kuzeydeki Diabaly kentine çok sayıda asker gönderildi
Mali'nin kuzeyini kontrol altında tutan El Kaide bağlantılı militanlara karşı kara operasyonu başlatmaya hazırlanan Fransa'nın bölgeye çok sayıda asker gönderdiği bildirildi.

Görgü tanıkları, yüzlerce Mali ve Fransız askerinin zırhlı araçlarla başkent Bamako'nun 400 kilometre kuzeyindeki Diabaly'e gittiğini söyledi.

Yerel yetkililer, Fransız savaş uçaklarının Diabaly'i bombaladığını, ancak militanların direnişlerini sürdürdüğünü söyledi.

Fransa Savunma Bakanlığı yetkilileri, Mali'deki Fransız askeri birliklerinin sayısının 800'den 2 bin 500'e çıkartılacağını söylemiş, resmi bir ziyaret için Dubai'de bulunan Fransa Cumhurbaşkanı Francois Hollande ise Fransız askerlerinin teröristler tamamen bertaraf edilip güvenlik sağlanana kadar Mali'de kalacaklarını açıklamıştı.

Bu arada Batı Afrika ülkeleri genelkurmay başkanları, Mali'nin başkenti Bamako'da bir araya gelerek Birleşmiş Milletler tarafından desteklenen 3 bin 300 kişilik bölgesel müdahale gücü ile ilgili görüşmelerde bulundu. Bölgesel güce liderlik eden Nijerya, 900 asker göndereceğini açıkladı.

Nijerya Savunma Bakanlığı sözcüsü Albay Muhammed Yerima, çok uluslu müdahale gücünün ilk birliklerinin de bugün bölgeye ulaşmasının beklendiğini söyledi.

Benin, Gana, Nijer, Senegal, Burkina Faso ve Togo, müdahale gücüne destek veriyor.

Fransa Savunma Bakanı Jean-Yves Le Drian, Mali askerlerinin Diabaly kentinde büyük bir mücadele verdiğini, Fransız askerlerinin varlığının onları güçlendireceğini söyledi.

Le Drian, Mali askerlerinin Cumartesi günü tekrar aldıklarını ileri sürdükleri Konna kentinde hala militanların bulunduğunu belirtti. Fransa, Nisan ayında ülkenin kuzeyini kontrolleri altına alan militanların Konna kentini ele geçirmesi ve başkente doğru ilerleme tehdidinde bulunması üzerine Mali'ye asker göndermişti.

Birleşmiş Milletler Güvenlik Konseyi, Fransa'nın operasyonuna oybirliği ile destek verirken uluslararası yardım kuruluşları, sivillerin durumu ile ilgili endişelerini dile getirdi.

BM, çatışmalar nedeniyle yaklaşık 145 bin kişinin Moritanya, Nijer, Burkina Faso ve Cezayir'e sığındığını açıkladı.

Fransız diplomatlar ile uluslararası yardım kuruluşları yetkilileri, bu hafta Paris ve Bamako'da bir araya gelerek mültecilerin durumunu değerlendirecek.

-Cehennemin kapıları-

Avrupa ülkeleri de Fransa'ya destek verdi. Belçika, Fransa'ya destek vermek için bölgeye 2 C-130 kargo uçağı ile 2 helikopter gönderebileceğini açıkladı. İngiltere ile Kanada ise Fransa'ya asker desteği verecek. Almanya, lojistik ve insani destek sağlamaya hazır olduğunu söyledi. Avrupa Birliği dışişleri bakanları da Perşembe günü yapacakları toplantıda Mali askerlerinin eğitimi için ülkeye birlik gönderilmesi konusunu ele alacak.

ABD Savunma Bakanı Leon Panetta ise Mali'ye asker göndermeyeceklerini, ancak Fransa'ya istihbarat toplanması ve nakliye konusunda yardımcı olacaklarını söyledi.

Fransa, olası saldırılara karşı Paris çevresinde de güvenlik önlemlerini artırdı.

Malili militanlar, ülkelerine savaş uçakları ve asker gönderen Fransa'yı "cehennemin kapılarını açtığı" için uyarmış ve kendilerine destek verenleri Fransız topraklarına misilleme yapma çağrısında bulunmuştu.

Militanlara ilk destek, Taliban'dan geldi. Fransa'nın müdahalesini kınayan Taliban, müdahalenin "korkunç sonuçlar" doğurabileceğini ileri sürdü.

Fransız halkının yüzde 75'inin operasyonu desteklediği bildirildi.