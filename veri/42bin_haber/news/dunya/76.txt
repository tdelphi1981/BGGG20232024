Muhalifler de İsrail'i istemiyor
Suriye Devrim Konseyi Başkanı Malih, İsrail'den Suriyeli muhaliflere gelecek olan hiçbir yardımın kabul edilmeyeceğini belirtti.
 Suriye Devrim Konseyi Başkanı Heysem Malih AA'ya yaptığı açıklamada, ''İsrail'in tamamıyla siyasi hilelerin peşinde olduğunu'' ifade etti.
 Suriyelilerin İsrail'e sığınmalarını ve İsrail'den yardım almalarını kesinlikle ret ettiklerini belirten Malih, ''İsrail önce Suriye'ye ait olan Golan tepelerinden çekilsin, işgal ettiği Filistin topraklarını da terk etsin'' dedi.
 Malih, ''Esed rejiminin devrilmesinden sonra kurulacak olan yeni Suriye, kesinlikle işgalci devlet İsrail'le işbirliği içinde olmayacaktır'' ifadelerini kullandı.
 İsrail yönetimi, Suriye'den gelmesi muhtemel sığınmacıları karşılamak için İsrail-Suriye sınırındaki Golan tepelerinde tampon bölge oluşturulabileceğini açıklamıştı.
  