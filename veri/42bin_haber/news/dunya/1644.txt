Dev tatbikat başladı
Suriye'de şiddet her geçen gün artarak devam ederken, Rusya, Akdeniz ve Karadeniz'de yirminin üzerinde savaş gemisi, devriye, destek ve lojistik gemileri ile birlikte Sovyet sonrası dönemin en büyük tatbikatına başladı. Denizaltılara karşı muharebe misyonları, füze ve top fırlatma da dahil 60'tan fazla görevin yapılacağı tatbikat 29 Ocak'a kadar sürecek.
Rusya Savunma Bakanlığı'ndan yapılan açıklamaya göre, Karadeniz, Baltık ve Kuzey Filolarından savaş gemilerinin tatbikatta yer aldığı belirtildi. Moskova isimli öncü kruvazör gemisi, Severomorsk denizaltı savunma gemisi, Smetlivıy ve Yaroslav devriye gemileri, Saratov, Azov, Kaliningrad ve Aleksandr Şabalin isimli büyük çıkartma gemileri görev alıyor. 

Tatbikata özel ve destek gemilerinin yanı sıra hava kuvvetleri komutanlığından birlikler de iştirak ediyor. Bakanlıktan yapılan açıklamada tatbikatın bir kısmının Akdeniz'in Suriye deniz sularına yakın alanlarda gerçekleşeceği kaydedildi. 

İnterfax'a konuşan bakanlık yetkilisi, tatbikatın Rusya genelkurmay başkanlığının komutanlığında gerçekleştiğini söyledi. Tatbikatın hedefi, askeri birliklerin hazır olduğunu belirlemek ve uzak denizlerde farklı deniz birlikleri arasında koordinasyon yapısını güçlendirmek olarak açıklandı. 

Rusya, Beşşar Esad rejimine destek verdiği gerekçesi ile batılı ülkeler tarafından eleştiriliyor. İddiaları reddeden Moskova, Suriye'ye dış askeri müdahaleye izin vermeyeceğini açıklarken, sorunun Cenevre Mutabakatı temelinde siyasi olarak çözülmesini istiyor. Rusya, Suriye yönetiminde kimin olacağının halk tarafından belirlenmesi gerektiğini savunuyor.