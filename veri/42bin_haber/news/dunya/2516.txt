Pakistan’da fırtına ve şiddetli yağışlar: 24 ölü
Pakistan’da son 3 günde etkili olan fırtına ve şiddetli yağışlar sonucu 24 kişinin öldüğü bildirildi.
 Pakistan’da son günlerde yağan şiddetli yağışlar özellikle ülkenin kuzeyinde yıkımlara yol açtı. Yetkililer, son 3 günde etkili olan fırtına ve şiddetli yağışlar sonucu 24 kişinin öldüğünü açıkladı.
 Ölümlerin çoğu ise ülkenin kuzeyinde yaşandı. Çatıların yıkıldığı, evlerin çöktüğü bölgede ölenler arasında çocuklar da var. Şiddetli yağışlar sonucu oluşan sel sularında aynı aileden 6 kişinin öldüğü gelen bilgiler arasında.
 Diğer ölüm haberlerinin de doğrulanması ile ölü sayısının 30’a yükseleceği ifade ediliyor. Ölümlerin çoğu Khyber Pakhtunkhwa vilayetinde yaşandı.
 Bu arada bazı bölgelerde, son 3 günde Şubat ayı boyunca beklenen yağıştan daha fazla yağmur düştüğü kaydedildi.
 Pakistan makamları, ülkedeki kötü hava koşullarının ayın ortasında da devam edeceğini ancak bu hafta kadar yıkıcı olmayacağını vurguladı.  
  