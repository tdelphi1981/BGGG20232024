Katliamın yaşandığı kasabada hüzün hakim
ABD'nin Connecticut eyaletinde halk, 27 kişinin ölümü ile sonuçlanan katliamın şokunu yaşıyor. Newtown kasabası sakinleri bundan sonra hiçbir şeyin eskisi gibi olmayacağını söylüyor.
Küçük bir kasaba olan Newtown'da meydana gelen olaydan sonra başta New York olmak üzere civar eyaletlerden çok sayıda insan okulu ziyaret ederek birlik ve beraberlik mesajı veriyor. Çocukları ile gelen vatandaşlar okul çevresinde izin verilen alana kadar gelerek çiçek ve oyuncak bırakarak dua ediyor. Olayın ikinci gününde bile polis okulun bulunduğu yolu trafiğe açmadı. Newtown sakinleri kasabanın farklı yerlerinde, çocuklarını kaybeden aileler için yardım toplamaya başladı. Kasabada dükkanları açık olan esnaf ise gazetecilerin konuşma taleplerini geri çeviriyor. 

Yaklaşık 27 bin nüfusa sahip kasabada herkes birbirini tanıyor. Newtown'da yaşayan Amerikalıların bir kısmı çalışmak için her gün New York'a gidiyor. Hazin saldırıyı televizyondan öğrenen kasaba sakinleri ilk olarak evlerine kapanmayı tercih etmiş. Daha sonra saldırganın öldüğü anlaşılınca okula giderek öğretmen ve öğrencilerin durumları ile ilgili bilgi almak istemişler. 

Farklı bir kasabada öğretmenlik yapan Vivian Sein, (42) Sandy Hook İlkokulu'nu ziyaret ederek dua edenlerden Yaşanan olaydan bir öğretmen olarak çok etkilendiğini ifade eden Sein Pazartesi günü okullarında anma töreni düzenleyeceklerini söylüyor. Sein, bu sene Noel eğlencesini de gündemden çıkardıklarını belirtiyor.

Kurbanlar için dua etmeye gelen bir başka vatandaş Zullma Capestan ise göz yaşlarını tutamıyor. Okulun yakınına oyuncak ve çiçek bırakan Capestan "Okulda herhangi bir tanıdığım olmadığı halde olaydan çok olumsuz etkilendim. Bu nedenle bende buraya gelip, hayatını kaybedenler için dua ettim." diyor. 

Connecticut eyaletinden Daniel Bowen da ailesiyle birlikte okulu ziyaret edenlerden. Olayda hayatlarını kaybedenlere dua etmek için geldiklerini ifade eden Bowen çocuklarının bu olayı gördükten sonra kendi hallerine şükrettiklerini söylüyor. Çocukların silahlardan uzak durması için gerekli yasal düzenlemelerinin yapılamasını talep eden Bowen bu gibi trajedilerin yaşanmamasını temenni ediyor.

Kasabanın birçok yerinde oyuncak ve mum ışıkları ile kurbanlar için özel alanlar oluşturulmuş durumda. 

ÖLEN ÇOCUKLARIN BİRKAÇ KEZ VURULDUĞU ORTAYA ÇIKTI 

Bu arada katliamla ilgili detaylar yavaş yavaş ortaya çıkıyor. Cesetler üzerinde yapılan otopside çocukların birkaç kez vurulduğu anlaşıldı. Olayda hayatını kaybedenlerin 6-7 yaşlarındaki çocukların 8'i erkek, 12'si kız. Öldürülen 6 yetişkinin ise tamamı kadın.

20 yaşındaki Adam Lanza tarafından düzenlenen silahlı saldırısının ardından Sandy Hook İlkokulu'nda polisler inceleme başlatmıştı. Cesetler otopsi yapılmak üzere adli tıp kurumuna götürülmüştü. Yaklaşık 2 gün süren işlemler sonrasında saldırıda hayatını kaybedenlerin kimlikleri belirlendi. 

SALDIRGAN ÖNCE ANNESİNİ ÖLDÜRDÜ SONRA OKULA GİTTİ 

Edinilen son bilgilere göre saldırgan Adam Lanza önce annesini öldürdü. Daha sonra annesine ait araba ile okula giderek saldırıyı gerçekleştirdi. Üzerinden ağabeyi Ryan Lanza'nın kimliği çıkan saldırganın okulun içinde intihar ettiği ifade edildi. Saldırının sebebi ise hâlâ belirsizliğini koruyor. Polis, 2'si okulda bir tanesi de arabaın içinde olmak üzere toplam 3 silah buldu. Okulda yardımcı öğretmen olarak daha önceden görev yaptığı belirtilen annenin ise okul ile tam olarak nasıl bir ilişkisi olduğu net olarak ifade edilmedi. 

OKUL MÜDİRESİ GÜVELİĞİ ÖN PLANDA TUTAN BİR İDARECİ OLARAK BİLİNİYORDU 

Hazin saldırıda hayatını kaybeden okul müdüresi Dawn Hochsprung'un (47) daha önce bir yerel gazeteye "Zannetmiyorum ki, öğrenciler için bizim okuldan daha güzel bir yer bulabilirsiniz." dediği ortaya çıktı. Yetkililer, Hochsprung'un saldırganı etkisiz hale getirmeye çalıştığı sırada hayatını kaybettiğini açıkladı. Okulun Psikolojik Danışmanı Mary Sherlach de (56) öğrencilerini saldırıdan korumak isterken öldürüldü. Öğretmenlerden Victoria Soto (27) da öğrencilerini saldırgandan kaçırmaya çalışırken feci şekilde can verdi. 

BABA PETER LANZA: OLANLARDAN ÇOK ÜZGÜNÜZ 

Karısından ve saldırgan Adam Lanza'dan ayrı yaşayan baba Peter Lanza ise yazılı bir açıklamala olaydan üzüntü duyduğunu belirtti. Lanza: "Kalbimiz, hayatlarını kaybedenlerin yakınlarıyla. Ailemiz, bu menfur saldırıdan dolayı çok kederli. Kalbimizin ne kadar kırık olduğunu söyleyecek bir kelime bulamıyorum. Biz de bu olayın neden olduğunu soruyoruz. Bu konunun ortaya çıkması için kolluk kuvvetlerle birlikte ne yapmamız gerekiyorsa yapmaya devam edeceğiz." ifadelerini kullandı.