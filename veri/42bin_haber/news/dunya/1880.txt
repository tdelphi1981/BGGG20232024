Kuzey Kore'den savaş tehdidi
Kuzey Kore yönetimi, BM'nin yeni yaptırımlarına aktif şekilde katılması halinde Güney Kore'ye savaş açacağını duyurdu. Pyongyang, "Yaptırımlar bize savaş ilanı anlamına gelir." tehdidini yaptı.
Nükleer programı ile ilgili tüm görüşmeleri kesen Kuzey Kore, daha fazla füze deneyeceklerini ve nükleer denemeler yapacaklarını duyurmuş, kıtalararası füzelerin hedefinin ise ABD'yi vurabilmek olduğunu ortaya koymuştu.

Pyongyang'ın kurduğu "Kore'nin Barışçı Yollarla Yeniden Birleşmesi Komitesi" tarafından yapılan açıklamada, "Kukla hain grubu (Güney Kore) BM yaptırımlarında doğrudan rol alırsa Kore Demokratik Halk Cumhuriyeti (Kuzey Kore) bunlara karşı güçlü fiziki karşı önlemler alır." denildi.

BM Güvenlik Konseyi, Salı günü Kuzey Kore'nin Aralık'ta yaptığı füze denemesini oybirliğiyle kınamıştı.