Rus bakan ifade vermeyi reddetti
Rusya'da Putin tarafından görevinden alınan Savunma Bakanı ifade vermeyi reddetti.
 Rusya Devlet Başkanı Vladimir Putin tarafından görevinden alınan eski Savunma Bakanı Anatoli Serdyukov, yolsuzluk iddialarıyla ilgili tanık olarak ifade vermeyi reddetti. Konuyla ilgili açıklama yapan Soruşturma Komisyonu Sözcüsü Vladimir Markin, eski bakanın statüsünün değişebileceğine işaret etti. Serdyukov, 100 milyon dolarlık konut ihalelerinde yaşanan yolsuzluk nedeni ile gündemde kalmaya devam ediyor.
 Soruşturma Komisyonu’na gelen Serdyukov, yaklaşık iki saat binanın içinde kaldı. Eski bakanı, bina önünde yüzlerce gazeteci karşıladı. Serdyukov hiç bir soruya yanıt vermeyerek binaya girdi. 
 Sözcüsü Markin, Serdyukov’un ifade vermeyi reddettiğini belirtti. Serdyukov’un söz konusu tutumunu değerlendiren Markin, “Bu durumda eski bakanın tutumu yolsuzlukla ilgili soruşturmaya engel gibi değerlendirilebilir. Her vatandaşın davayla ilgili kendi konumunu belirlemeye hakkı var. Serdyukov bu yolu tercih etti. Bu tabii ki yasal. Ama soruşturmada bu en azından şaşkınlık oluşturuyor. Savunma Bakanlığı eski yönetimi, bakanlıktaki yolsuzluk olaylarına ismi karışmış memur ve işadamlarının ortaya çıkarılması ve suç faaliyetlerinin aydınlanması hususunda yardımcı olacağı vaadinde bulunmuştu.” dedi. Markin, Serdyukov’un tanık statüsünde bulunduğunu ima ederek bu statünün değişebileceğini de sözlerine ekledi.
 Serdyukov, bakanlık bünyesinde inşa edilen konut ve gayrimenkullerle ilgili 100 milyon dolarlık yolsuzluk iddiaları yüzünden görevinden alınmıştı.  
  