Filistin'den Türkiye'deki Suriyelilere destek
Filistinli bir sağlık ekibi, Suriyeli ve Filistinli sığınmacıların tedavilerine destek için Türkiye'deki Suriye vatandaşlarının kaldığı kamplara doğru yola çıktı.
Filistinli sağlık ekibinin sözcüsü Basim Naim, AA muhabirine yaptığı açıklamada, doktor ve hemşirelerden oluşan 8 kişilik sağlık ekibinin Suriye vatandaşlarının kaldığı Türkiye'deki sığınma kamplarına ulaşmak üzere Gazze'den yola çıktığını kaydetti.

Naim, sağlık projesini Türk yetkililer ile koordinasyon içinde yürüttüklerini belirterek, 'Amacımız, Suriye ordusu ve muhalifler arasındaki çatışmalarda yaralanan ve Türkiye'deki sığınma kamplarındaki meydan hastanelerinde tedavisi devam eden Suriyelilere destek olmak' dedi.

Filistinli sağlık ekibinin bölgede bir hafta kalacağını ifade eden Naim, bu sürenin, Suriyeli sığınmacıların sağlık durumlarına göre uzatılabileceğini söyledi.