Aliyev heykeline 'sürgün'
 
 Meksika’nın başkenti Mexico City’de tartışmalara neden olan eski Azerbaycan Cumhurbaşkanı Haydar Aliyev’in heykelinin yerinin değişeceği duyuruldu. 
 
 Mexico City Belediye Başkanı Miguel Angel Mancera, şehrin en ünlü caddelerinden Paseo de la Reforma’da bir parkın içinde dikilen heykelin, bu hafta içinde kaldırılarak başka bir yere taşınacağını açıkladı. 
 
 DİPLOMATİK KRİZ ÇIKAR MI? 
 
 Mancera, Azerbaycan hükümeti tarafından 5 milyon dolara mal edilen heykelin yeni yeri için, Azerbeycan’ın Meksika büyükelçiliğiyle görüşüleceğini de belirtti. 
 
 Meksika-Azerbeycan Dostluk Parkı’nda, Haydar Aliyev’in bacak bacak üstüne atmış şekilde karşıya bakan bronz heykeli, ülkede birçok gösteriye neden olmuştu. Göstericiler, Martin Luther King ve Mahatma Gandhi gibi isimlerin heykellerinin bulunduğu şehirde Aliyev gibi "otoriter" bir liderin heykeline yer olmadığını savunmuştu. Ancak Azerbaycan yönetimi ise heykelin kaldırılmasının Meksika ile diplomatik ilişkilerini zedeleyebileceği uyarısında bulunmuştu. 
 
 AA