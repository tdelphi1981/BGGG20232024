Rüşvetin boyutu 4 milyar dolar
BM: Afganistan'da rüşvetin boyutu 4 milyar dolara ulaştı
 Birleşmiş Milletler (BM) kayıtlarına göre Afganistan’da son üç yılda artan rüşvetin tahminen 4 milyar doları bulduğu belirtildi.
 BM çatısı altında görev yapan Uyuşturucu ve Suç Ofisi (UNODC) ile Suçla Mücadele adlı kuruluşun yaptığı ortak araştırma neticesinde, Afgan halkının işlerini devlet dairelerinde gördürebilmek için sık sık rüşvet vermek zorunda kaldığı ve bunun için geçen yıl 3.9 milyar dolar ödediği ortaya çıkarıldı.
 Her üç Afgan'dan birisinin kamu görevlisine rüşvet vererek işlerini yaptırdığı belirtilen araştırmada, son yıllarda verilen rüşvet miktarında da yüzde 29 oranında bir artış olduğuna dikkat çekildi. Rüşvet ortalamasının 2009 yılında 158 dolar olduğu ancak bunun geçen sene 214 dolara ulaştığı belirtildi. 2009 verilerine göre yetişkin Afganların yüzde 59’unun hayatlarında en az bir defa rüşvet verdiğini belirleyen araştırmaya göre rüşvet verme sıklığı da yüzde 4.7 den 5.6’ya yükseldi.
 Rüşvetin en fazla artış gözlendiği alanın eğitim olması da dikkat çekti. Araştırmada 2009 yılında yüzde 16 olan öğretmenlerin rüşvet alma oranının geçen yıl yüzde 51’e ulaştığı belirtildi. Afganistan’da rüşvetin ulaştığı boyutlara dikkat çeken UNODC Bölge Temsilcisi Jean Luc Lemahieu, raporda ifade edilen rakamın Afganistan’ın ülke içi gelirinin iki katı olduğunu söyledi.
 Araştırma, 18 yaşından büyük 6 bin 700 Afgan ile görüşülerek hazırlandı. Verilen bilgiye göre araştırmada kamuda düşük ücret ile çalışan memurların yüzde 68’inin rüşvete hayır demediği de belirlendi. İşe alımlarda akraba, dostluk ağlarının ciddi şekilde etkin olduğu belirtildi.  
  