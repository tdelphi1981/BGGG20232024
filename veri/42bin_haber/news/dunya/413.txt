'İnsan vücudunun 'mükemmel' ve 'karışık' yapısı'
Dünya genelinde 35 milyonu aşkın ziyaretçi tarafından görülen Gunther von Hagens'ın Body Worlds Orijinal Vücut Dünyası-Yaşam Döngüsü Sergisi, insan vücudunun 'mükemmel' ve 'karmaşık' yapısını gösteriyor.
Ankara Kentpark Alışveriş Merkezi'nde sergilenmeye devam eden serginin tasarımcısı Dr. Angelina Whalley'in verdiği bilgiye göre, kalp, insan ömrü boyunca yaklaşık 2,7 milyar kez çarpıyor, saatte 284 litreden fazla kan pompalıyor ve vücuttan çıkarılsa da atmaya devam ediyor.

Tüm vücuttaki en hızlı tepki veren kas olan göz, saniyenin 100'de biri sürede kasılıyor. Gülümsemek için 17, kaş çatmak için ise 43 kas harekete geçiyor.

-Bir kadın dünyaya 35 çocuk getirme kapasitesine sahip-

Ortalama kadın yumurtalığı, 2 milyon yumurta içeriyor. Kadınlar, yüksek estrojen seviyeleri sayesinde erkeklere göre daha iyi koku alıyor. Bir kadın ömrü boyunca dünyaya 35 çocuk getirme kapasitesine sahip.

Çene kemiği, vücuttaki en sert kemik yapısını oluşturuyor. Bir insan doğduğunda 350 kemiği bulunurken, çocukluk evresinden sonra 144 tanesi birbirine kaynıyor. Hemen hemen 7 yılda bir, vücut bir tam iskelete denk olacak şekilde yenileniyor. Gülmek ve öksürmek, omurgaya, yürümek veya ayakta durmaktan daha fazla yük bindiriyor.

İnsan vücudunda neredeyse 96 bin 500 kilometre kan damarı bulunuyor. Ölümden yaklaşık 37 saat sonrasına kadar elektrik dalgaları ile sinyal göndermeyi sürdüren beyin, 15 yaş civarına gelindiğinde büyümesini durduruyor.

Ortalama bir erkek, 68 kilogramlık bir ağırlığı korumak için ömrü boyunca yaklaşık 50 ton gıda yiyor. Vücudun çok yağlı bir yemeği sindirmesi 6 saat sürerken, karbonhidratlı bir yemeği sindirmesi 2 saat sürüyor.

Bir insanda yemeğin yemek borusundan aşağı inmesi 8 saniye sürüyor. Yemek ince bağırsakta 3-5 saat, kalın bağırsakta 3-4 gün kalıyor. Mide, kendi ürettiği asitte sindirebilmek için her 3 günde bir, yeni bir zar üretiyor.

Ortalama insan, ömür boyu 330 milyon litre hava soluyor. 30 yaşın altındaki insanlar, 80 yaşın üstündekilere göre 2 kat fazla oksijen alıyor. İnsan vücudu için oksijenden sonra gelen en önemli kaynak, su olarak biliniyor.