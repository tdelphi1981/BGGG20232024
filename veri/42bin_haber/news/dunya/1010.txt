Yalçın'ın tahliyesi New York Times'da
Gazeteci Soner Yalçın'ın tahliyesi dış basında haber oldu.
 New York Times, Soner Yalçın’ın iki yıla yakın bir süre tutuklu kaldıktan sonra tahliye edildiğini duyururken avukatların, uydurulmuş kanıtların OdaTV bilgisayalarlarına virüs yoluyla yüklendiği savlarını destekleyen dört bağımsız kuruluşun raporlarını sunduklarına dikkat çekti.
 İki yıla yakın bir süre tutuklu kaldıktan sonra tahliye edilen OdaTV davası sanıklarından Soner Yalçın’ın tahliyesi, yabancı medyada da yankılandı. New York Times, tahliyeyi “terörist komplo ile suçlanan Türk gazeteci serbest bırakıldı” sözleriyle duyurdu.
 NYT, Soner Yalçın’ın “diğer 12 sanık ile birlikte hükümeti devirmek için komplo kurmak suçlaması” ile iki yıla yakın bir süre tutuklu kaldığına dikkat çekti.
 Böylece ikisi hariç tüm sanıkların tahliye edildiğini kaydeden gazete, dava duruşmalarının 21 Mart’a kadar ertelendiğini de yazdı.
 Yalçın’ın tahliyesinin ardından yaptığı açıklamalarını da yansıtıldığı haberde şöyle denildi:
 “Savunma avukatları, sanıklar hakkındaki suçlamaların OdaTV bilgisayarlarına virüs yoluyla yüklenen, dijital ortamda uydurulmuş kanıtlara dayandığını savunuyor ve kendi savlarını desteklemek için dört bağımsız kuruluşun adli raporlarını sundular.”
 “BİRÇOK KİŞİ, SUSTURMA ÇABASINDAN KUŞKULANIYOR”
 ABD gazetesi, aynı mahkemenin geçen Mart ayında araştırmacı gazeteciler Nedim Şener ve Ahmet Şık’ı da tahliye ettiğini anımsatıktan sonra “Birçok kişi, tutuklamaların hükümet muhaliflerini susturmaya yönelik bir çabanın bir parçası olmasından kuşkulanıyor” diye yazdı. 
 New York merkezli Gazetecileri Koruma Örgütü’nün Türkiye’de 49 gazetecinin tutuklu olduğunu, böylece Türkiye’nin tutuklu gazeteciler açısından ilk sırada yer aldığını bildirdiğine de dikkat çeken gazete, hükümetin bu rakamı kabul etmediğini ve tutuklu gazetecilerin çoğunun gazetecilik dışındaki faaliyetlerinden dolayı cezaevinde olduğunda ısrar ettiğini belirtti.
 ANKA
  