Google'a 7 milyon dolarlık şok!
Google'a Sokak Görünümü (Street View) servisi kapsamında kişisel verileri izinsiz topladığı yönünde 7 milyon dolar ceza kesildi.
İnternet şirketi Google Amerikan yönetimi ile Street View servisi üzerinde çalışırken kullanıcı verilerinin yasadışı yollarla toplanmasından dolayı 7 milyon dolar ceza ödemesi nedeniyle anlaşma imzaladı. 

Şirket, 38 ABD eyaleti ile vardığı anlaşma çerçevesinde, topladığı email, şifre ve internette arama tarihçesi gibi bilgileri silmeyi kabul etti. New York Başsavcısı Eric Schneiderman tarafından yapılan açıklamada "Google ile hukuki düzeyde anlaşmaya varıldı. Tüketicilerin önemli kişisel ve finansal bilgilerini, Google gibi şirketlerin uygunsuz ve istenmeyen şekillerde kullanımına karşı korumaya hakları var" denildi. Sökonusu veriler Google aracı 2008-2010 yılları arasında sokaklardan kaydedilmişti. Ayrıca, 2010 yılında Street View fotoğrafı çeken özel Google otomobilinin birkaç yıl yasadışı bir şekilde korumasız olan Wi-Fi ağlarından bilgi topladığı ortaya çıkmıştı. Google, soruna, bir mühendisin yazılıma istemeden sahte bir kod girmesinin yol açtığını öne sürüyor.Ovum araştırma şirketinde telekom uzmanı Jan Dawson, bunun bugüne kadar bu konuda verilen en büyük ceza olduğunu söylüyor. Ancak Dawson bu cezanın Google gibi büyük bir şirket için "devede kulak" kaldığını belirtiyor.