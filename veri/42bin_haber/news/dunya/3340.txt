Arap kadına saldıranlara sadece güldüler
Olay Kudüs'te meydana geldi ve milliyetçilerin saldırısına uğrayan İsrail vatandaşı Arap kadını kurtarmak için kimse kılını kıpırdatmadı.
İsrail'in başkenti Kudüs utanç verici görüntülere sahne oldu. O anları, olay anında oradan geçmekte olan bir fotoğraf sanatçısı kareledi.

Adı açıklanmayan İsrail vatandaşı Arap kadın ve yaşlı Arap bir erkek, Kiryat Moshe istasyonunda tramvay bekliyordu.

O sırada yoldan geçmekte olan bir İsrailli kadın laf attı, sözlü saldırı başka bir grubun gelmesiyle fiziksel müdahaleye dönüştü.

Saldırganlar, önce kadının yüzünü reklam panosuna yapıştırdı, ardından da aralarına alıp tartaklayarak başörtüsünü çıkardı.

Bu sırada çevrede bulunan 100'e yakın kişinin girişimde bulunmadığı, tramvay istasyonundaki güvenlik görevlisinin de gülerek saldırıyı izlediği belirtildi.

"UTANÇ VERİCİYDİ"

Arap kadın, yanındaki erkeğin gayretiyle saldırganlardan kurtulurken, o anları çeken İsrailli fotoğraf sanatçısı Dorit Jordan Dotan şunları söyledi: 'Yanında yaşlı bir adam olan ve kendi halinde tramvay bekleyen bir kadındı. Ne oldu anlamadım. Yaşananlar utanç vericiydi.

İsrail polisi, saldırı konusunda herhangi bir şikayet alınmadığı ancak görüntülerin delil kabul edilerek soruşturma başlatıldığını açıkladı.