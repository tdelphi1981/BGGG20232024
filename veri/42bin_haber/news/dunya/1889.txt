Esad güçleri akıl hastanesini bombaladı
Suriye'de, rejim güçlerince bombalanan 'İbn-i Haldun Akıl Hastanesi'nde kalan hastalar, muhaliflerin Halep'te oluşturduğu merkezde tedavi ediliyor. Bir doktorun bulunduğu merkezde 35'i kadın 185 kişi güç şartlar altında tedavi görüyor.
Muhaliflerin kontrolündeki bir bölgede olan ve yeri güvenlik nedeniyle açıklanmayan merkezde, erkek hastalar, oluşturulan odalarda günlerinin büyük bir bölümünü yatarak geçirirken, ziyarete gelen yabancılardan ısrarla 'sigara' talebinde bulunuyorlar. Yardım kuruluşlarından gelen destekle ayakta durmaya çalışan merkezde, en büyük sorun ise tıbbi malzeme ilaç sıkıntısı.

Hastane görevlilerinden Ebu Kasım, AA muhabirine yaptığı açıklamada, Suriye'de iki akıl hastanesi olduğunu, bunlardan birinin Şam, diğerinin ise Halep'te bulunduğunu söyledi.

Rejimin Halep'teki 'İbn-i Haldun Akıl Hastanesi'ni bombalamasının ardından hastaların açıkta kaldığını belirten Ebu Kasım, bunun üzerine muhaliflerin kontrolündeki bir bölgede hastaların tedavilerinin sürdürülebilmesi amacıyla merkez oluşturulduğunu ifade ederek, 'Biz bu hastalara sahip çıkarak, onları oluşturulan merkezde topladık. 35'i kadın 185 kişinin kaldığı merkezde hastaların günlük ihtiyaçları ve ilaçlarını titizlikle takip ediyor ve gideriyoruz' dedi.

Masrafları yardım kuruluşlarınca sağlanan merkezde, ellerinden gelen imkanlar dahilinde hastalara bakmaya çalıştıklarını anlatan Ebu Kasım, şöyle devam etti:

'Tedavileri süren hastaların temizliğine önem veriyoruz. Bazı hastalarımız kendilerine ve arkadaşlarına zarar veriyor. Bunları ayrı odalarda tutarak özel ilgileniyoruz. Belirli bir program dahilinde baktığımız hastaların yemek öğünlerine riayet ediyoruz. Hastaların iki günde bir düzenli olarak duş almalarını sağlıyor, elbiselerini değiştiriyoruz.'

-Tıbbi malzeme ve ilaç ihtiyacı-

Ebu Kasım, ülkede yaşanan olaylar nedeniyle bir takım sıkıntılar yaşadıklarını, bunların başında da tıbbi malzeme, ilaç ve giysi temininin geldiğini söyledi.

En çok da maskeye ihtiyaç duyulduğunu ifade eden Ebu Kasım, 'Bu hastaların tedavilerinde kullanılan ilaçların yanı sıra, ağrı kesici, vitamin hapı, öksürük şurubu, antibiyotik gibi ilaçlara da ihtiyacımız var' diye konuştu.

Her gün merkezin bahçesinde güneşlenmelerini sağladıkları hastaların en büyük talebinin ise sigara olduğunu vurgulayan Ebu Kasım, 'Hastalara sigara vermediğimiz günlerde isyan edip yatakları yırtıyorlar. Birbirlerine zarar veriyorlar ve camları kırıyorlar. Ancak sigara verildikten sonra yatışıyorlar. Yemekten ve ilaçtan vazgeçebiliyorlar. Ama sigaradan asla vazgeçmiyorlar' dedi.

Hastaların bazıların merkezden kaçtığını, ancak birkaç gün sonra tekrar döndüklerini anlatan Ebu Kasım, 'Hastaların daima bize ihtiyacı var. Bazı hastalarımızda iyileşmeler oldu. Aileleri ile bağlantıya geçtik. Ancak aileler iç karışıklığında etkisi olmalı, kabul etmediler' diye konuştu.

-'Doktorlar siyasetçi değil'-

Ebu Kasım, akıl hastalarının günlük tedavilerinin pahalılığına işaret ederek, özel bir hastanede bunun günlük maliyetinin 10 bin Suriye lirası (yaklaşık 120 dolar) olduğunu söyledi.

Kendilerinin ise hastalara yapılan yardımlarla bakıldığını ifade eden Ebu Kasım, bir akıl hastanesinde 10'dan fazla doktor bulunması gerekirken, oluşturulan merkezdeki 185 hastaya bir doktorun hizmet vermeye çalıştığını anlattı.

Doktorların her şart altında hastalara bakması gerektiğini vurgulayan Ebu Kasım, şöyle konuştu:

'Doktorlar siyasetçi değildir. Hastaları nereye taşınırsa taşınsın onlara bakmakla mükelleftir. Hastaların kaldığı bu merkez, muhaliflerin kontrolündeki bir bölgede olduğu ve muhalifler yardım ettiği için doktorlar buraya gelmiyor. İbn-i Haldun Hastanesi'nde 280 kişinin baktığı hastalara biz şu anda ancak 10 kişiyle bakabiliyoruz. Allah'a şükür hiçbir şeyleri eksik olmuyor. Buradaki hastalara ailemizin bir ferdi gibi bakıyoruz.'

-Yardım kuruluşundan çağrı-

Halep'te faaliyet gösteren 'Emr'i bi'l-Maruf' Yardım Kuruluşu Başkanı Hacı Ebu Süleyman da, merkezde tedavi gören hastaların tüm ihtiyaçlarının karşılanması için ellerinden gelen gayreti gösterdiklerini söyledi.

Hastaların ihtiyacı olan başta ilaç ve tıbbi malzeme olmak üzere giyecek ve yiyecek ihtiyaçlarını temin etmeye çalıştıklarını ifade Ebu Süleyman, bu konuda yardım kuruluşlarından destek beklediklerini kaydetti.