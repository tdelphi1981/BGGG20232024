Dünyanın gözü Türkiye'de
 
 Ankara'daki ABD Büyükelçiliği önünde meydana gelen patlamayı İngiliz BBC ve Amerikan CNN televizyonları son dakika haberi olarak duyurdu. Olayı 'Ankara ABD Büyükelçiliği’nde bombalı saldırı’ haberiyle duyuran İngiliz yayın kuruluşu BBC, intihar saldırısı gerçekleştiren kişi ile büyükelçilikteki bir güvenlik görevlisinin öldüğünü söyledi.
 
 Saldırıdan sonra büyükelçilik görevlilerinin elçilik binasındaki güvenlik odalarına taşındığını söyleyen BBC, Alman ve Fransız Büyükelçilik binalarının bulunduğu aynı caddenin trafiğe kapatıldığını bildirdi. 
 
 Patlamayı son dakika haberi olarak duyuran Amerikan televizyon kanalı CNN ise, bir intihar bombacısının kendini havaya uçurduğunu ve patlama sonucunda bir güvenlik görevlisinin öldüğünü belirtti.  
 CNN, ABD Büyükelçilik binasının bulunduğu caddenin yüksek güvenlik önlemleri ile korunduğunu belirtti. Diğer yandan CNN, Türkiye’nin geçmişte, sol görüşlü partiler, Kürt militanlar, radikal İslamcılar ve El Kaide’nin şiddetine hedef olduğuna vurgu yaparak Türkiye’nin komşusu olan Suriye’deki isyancıları desteklediğine dikkat çekti. 
 
 TV kanalı, Ankara’daki ABD Büyükelçiliği’nin son 10 yıldır buna benzer bir saldırı ile karşılaşmadığını da hatırlattı. İngiliz gazeteleri de internet sitelerinde haberi ön sayfadan duyurdu.
 
 DHA