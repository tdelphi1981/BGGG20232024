Siyah maskeliler kim?
 
 Başkent Kahire’de Mübarek’e karşı 25 Ocak 2011’de, isyan başlattıklarında tercihlerini sadece "Ölüm ile özgürlük" arasında yapacaklarını göstermek için meydanlara beyaz renkli elbiselerle inen göstericiler ile son günlerde Mısır genelinde boy gösteren siyah maske ve elbiseli "Anarşist Black Block" (Kara Blok) adlı protestocular arasındaki fark, Mısır’da sorgulanıyor. 
 BEYAZ KEFENİN YERİNİ NEDEN SİYAH MASKE ALDI? 
 Devrimi gerçekleştiren siyasi grup ve hareketlerin gösteriler sırasında her şeye rağmen, "ülke değerlerini koruma" felsefesiyle, son 7 gündür meydanlarda boy gösteren siyah maskeli anarşist grupların ise "her şeyi tahrip etme" mantığı arasındaki fark, Mısır gündeminin birinci maddesini oluşturuyor. Ülkede "Black Block"un eylemlerinin ardından daha önceki gösterilerde, şiddet olaylarına karışan futbol kulüplerinin taraftarları ise unutuldu. Mübarek’e karşı ayaklanmalarda, yağma olaylarını engellemeye çalışan, ünlü Kahire müzesini koruyan göstericilerin yerini, bugün artık Kahire’de eylem yaptıkları yerlerde bankaların ATM cihazlarını kıran, buldukları her şeye saldıran ve arabaları yakan anarşist gruplar var. "Beyaz kefenli" eylemcilerden, "siyah maskeli" göstericilere geçişin sebebi ise Mısır başta olmak üzere tüm dünyada merak ediliyor.
  
 YAKALANMALARI İSTENDİ 
 Mısırlı yetkililer, daha önce bilinmeyen "anarşist Black Block"un son 7 günde ansızın nasıl meydanlarda etkili olmaya başladıklarına dair sorunun cevabını henüz bulabilmiş değil. Tahrir Meydanı’nda "beyaz kefeni" sembol yapan göstericilerin yerine neden "siyah maskeli" grupların geldiği konusunda tartışmalar sürerken, Mısır Başsavcısı Talat Abdullah, polis tarafından gözaltına alınan grubun 4 üyesi hakkında tutuklama kararı verdi. Abdullah, ayrıca anarşist grupların "terörist gibi davrandıklarını" iddia ederek, polisten "siyah maskeli ve giyimli anarşistleri" yakalamalarını istemişti. Mısır Savunma Bakanı Abdulfettah Es- Sisi de "Çatışmaların devam etmesinin, devletin çöküşüne yol açabileceği ve gelecek nesilleri tehdit edeceği" yönünde uyarılarda bulunmuştu. 
 
 Liberal ve sol eğilimli gruplarca oluşturulan Mısır Ulusal Kurtuluş Cephesi’nin ise "Black Block" ile ilgili henüz bir açıklaması bulunmuyor. Mübarek’e karşı ayaklanmada etkin rol oynayan, Kifaye (Yeter) hareketi, aktivistlerin çabalarıyla oluşturulan 6 Nisan Hareketi, Vefd (Heyet) Partisi, Ghad (Yarın) Partisi ve ayaklanmada yer alan aktivistler, Mubarek’e karşı olduğu gibi Mursi’ye yönelik ve birçok konuda muhalif tutum sergiliyor, fakat artık meydanlarda onların değil "Black Block"un daha fazla etkin olduğu da açıkça gözlenen bir gerçek. 
 AA