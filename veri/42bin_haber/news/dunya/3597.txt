Türkiye'de tanınmıyor ama Rusya'da star
RUSYA'ya 7 yıl önce gelip, bu kadar süre içerisinde müziği ile Rusya, Ukrayna, İsrail ve Azerbaycan'da kendisinden söz ettiren Adil Karaca, kendi yaptığı besteler ve Rus sanatçılarla yaptığı düetler ile Rusya'da popüler sanatçılar arasına girmeyi başardı.
Moskova'da sahneye çıktığı eğlence yerlerinde yoğun bir ilgi ile karşılaşan ve bestelediği parçaları söylerken Türkçe bilmemelerine rağmen çok sayıda genç kızın eşlik ettiği Adil Karaca'nın adı Türkiye'de hiç duyulmamasına rağmen Rusya'da hızla yayılıyor. 


Türkiye'de başarısız geçen şöhret denemelerinden sonra Moskova'ya, arkadaşlarının "Git orada Türk restoranları var, çıkar söylersin. Para kazanırsın" dediği için geldiğini söyleyen Karaca, şöyle konuştu:


"O günlerde biri bana ‘bir gün Rus kanallarında kliplerin dönecek, sokakta seni görenler gelip imza isteyecek' dese benimle dalga geçtiğini düşünürdüm. Ama ben sesime çok güveniyordum. Burada çok kötü günler geçirdim, çıktığım restoranlarda uyuduğum günler oldu, ancak yılmadım. Bir gün Rus şarkıcı Sergey Zverev ile yaptığımız 'Kimyam değişti' düeti ve devamında çektiğimiz klip ilgi görünce tanınmaya başladım. Zaten beni dinleyenler benden gelip albümümü nereden bulacağımı soruyorlardı. Ben de Moskova'da albüm çıkarmaya mecbur kaldım ve ‘Bomba' adlı albümü yaptım. Sonrasında aynı isimli şarkıya da klip çektik. Bu klip ile birlikte artık daha çok tanınmaya başladım."


"UÇAKLAR EVİM OLDU"


Karaca, Rusya şehirleri başta olmak üzere Ukrayna, Azerbaycan, İsrail gibi ülkelere sık konsere çağrıldığını belirterek, şöyle devam etti:


"İnanın o kadar yoğunum ki artık uçaklarda yatıyorum, evim uçaklar oldu. Belki Türkiye'de çok tanınmış değilim. Ama Türkiye'de çok tanınmış sanatçılardan daha çok işlere gidiyorum. Zaten çoğu buraya geliyor, aynı sahneye çıkıyoruz. O kadar değişik yerlerden konser teklifleri geliyor ki anlatamam. Hatta çok ilginç ilk duyduğumda şaka zannettim ama Çin'e bile konsere çağırdılar, gittim."


"TÜRKİYE'DE BİRŞEYLER YAPMAK İSTİYORUM"


Rusya'da elde ettiği başarıyı Türkiye'de de sürdürmek isteyen Karaca, "Bu artık kaderin yazısı mı, benim inadım mı diyeyim. Hiç aklımda yokken buraya gelip zoru başardım. Rusya'ya bana bu şansı tanıdığı için çok minnettarım. Ancak kendi ülkemde de bir şeyler yapmak istiyorum. Yakında Türkiye'de 'Ben artık senin değilim' adlı çok güzel bir single çıkarıyorum. İnanıyorum ki buradaki başarıyı Türkiye'de de yakalayacağım" dedi.


Adil Karaca, bir ay sonra Türkiye'ye giderek "Cazın senin olsun, bana sazınla gel" adlı şarkıya Azerbaycanlı sanatçı Aygün Kazımova ile klip çekeceklerini ekledi.