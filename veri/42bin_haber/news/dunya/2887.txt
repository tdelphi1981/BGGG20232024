Papa Vatikan'ı helikopterle terk edecek
GÖREVİNİ ay sonunda bırakacak olan Papa 16'ncı Benediktus'un, 28 Şubat'ta Vatikan'dan helikopterle ayrılacağı açıklandı.
Papa'nın istifa kararının ardından, basına brifing veren Vatikan Devlet Sözcüsü ve Basın Ofisi Sorumlusu Peder Federico Lombardi, görev süresi bitene kadar 16'ncı Benediktus'un programında bir değişiklik olmayacağını vurgulayarak, "Sadece bu cumartesi günü Başbakan Mario Monti'yle, diğer hafta ise İtalya Cumhurbaşkanı Giorgio Napolitano'yla görüşecek. Böylece Papa onlara özel olarak veda edecek" dedi. Başbakan Monti'nin, Vatikan'ın desteğini kazanmış olduğu biliniyordu. 


PAPA OLARAK SON GÜNÜNDE NE YAPACAK


Lombardi, Papa'nın son görev gününde, Clementin Salonu'nda kardinallerle bir araya gelerek, onlara veda edeceğini söyledi. Papa, yerel saatle 17.00'de Vatikan'dan bir helikopterle ayrılarak, Roma yakınlarında yazlık ikametgahın bulunduğu Castel Gandolfo'ya gidecek. Bu süre zarfında ise Papalık makamı 'sede vacante' (makam boş) olarak anılacak. Yeni Papa'nın seçilmesinin ardından ise 16'ncı Benediktus, kendisi için restore edilen Vatikan'daki Mater Ecclesia Manastırı'na geçecek. Lombardi, 16'ncı Benediktus'un yeni yaşam yerinin, çok ekonomik ve gösterişten uzak olacağının altını çizdi. 


YENİ PAPA SEÇİMİ 15 MART'TAN ÖNCE DEĞİL 


Sistine Şapeli'ne kapanarak, yeni Papa'yı belirleyecek olan 80 yaşın altındaki kardinallerden oluşan 117 kişilik Kardinaller Koleji'nin 15 Mart'tan önce toplanmayacağını belirtildi. Lombardi, görevinin bitmesinin ardından 16'ncı Benediktus'a hangi sıfatla hitap edeceklerini ise halen kendilerinin de bilmediğini ve buna yönelik sorulara hazır olmadıklarını dile getirdi. 


Öte yandan, Papalık makamının boş olduğu döneme ilişkin 16'ncı Benediktus'un, Monsenyör Giuseppe Sciacca'yı Apostolik Odası'nın genel denetçisi olarak atadığı açıklandı. Sciacca'nın ayrıca, makam boşluğu sırasında, Vatikan Devleti'nin sorumluluğunu vekaleten yürütecek olan ve ‘camerlengo' olarak anılan Kardinal Tarcisio Bertone'ye de hukuki danışmanlık yapacağı belirtildi.