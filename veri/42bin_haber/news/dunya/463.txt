Kosova’ya Türkiye'den destek
Dışişleri Bakanlığı, Kosova'nın Avrupa İmar ve Kalkınma Bankası(AİKB)'nın 66. üyesi olmaya hak kazanmasından memnuniyet duyduğunu ifade ederek, gelecekte bu ülkenin üye olduğu örgütlerin sayısının hızla artacağına inandığını bildirdi.
 Dışişleri Bakanlığı'ndan yapılan yazılı açıklamada, Kosova'nın AİKB'nin üyelerinin 16 Kasım tarihinde neticelenen oy verme işlemi sonucunda AİKB'nin 66. üyesi olmaya hak kazandığı belirtilerek, "Türkiye, hukukun üstünlüğüne dayalı, demokratik, çok etnili ve çok kültürlü Kosova'nın Avrupa-Atlantik yönelimini kuvvetle savunmakta ve uluslararası ve bölgesel örgütlere üye olması için verdiği desteği kararlılıkla sürdürmektedir. Bu çerçevede, AİKB üyesi ülkeler nezdinde yaptığı girişimlerle Kosova'nın anılan kuruluşa üyeliğini desteklemiş olan ülkemiz, AİKB'nin söz konusu kararından büyük memnuniyet duymaktadır. Bu karar, Kosova'nın sosyal ve ekonomik gelişimine katkıda bulunacak ve Balkanların istikrarına hizmet edecektir. Türkiye, gelecekte Kosova'nın üye olduğu örgütlerin sayısının hızla artacağına inanmaktadır." denildi.
 CİHAN
  