Fransız askerleri Mali'de çatışmaya girdi
 
 Yetkililerin verdiği bilgiye göre askerler ile militanlar arasında sokaklarda çatışmalar oluyor... Kent pazartesi günü militanların denetimine girmişti; Mali'nin kuzeyinde İspanya büyüklüğündeki bir alan da keza başkentteki yönetime muhalif silahlı güçlerin elinde bulunuyor.
 
 HOLLANDE: GEÇ KALINMIŞ OLURDU 
 
 Fransa Hava Kuvvetleri'ne bağlı savaş uçaklarının Mali'deki saldırıları altıncı gününe girerken Cumhurbaşkanı Fronçois Hollande "müdahale etmeselerdi çok geç kalınmış olacağını" söyledi.
 
 Operasyona ilişkin değerlendirmeler yapılırken kimi sözcüler başkentin İslamcıların eline geçebileceği değerlendirmeleri yapmıştı.
 
 Fransız yetkililer, aralarında Almanya ve ABD'nin de bulunduğu ülkelerden destek aldıklarını söylemişti.
 
 İngiltere bölgede iki nakliye uçağı gönderdi. Son olarak İtalya da, lojistik destek vermeye hazır olduğunu ama karada çatışmaya girmeyeceğini duyurdu.
 
 Fransız askerlerinin çatışmaya girdiği haberi, askerlerin konvoy halinde başkent Bamako dışına çıktığı haberini izliyor.
 
 30 araçlık askeri konvoy, dün isyancıların ele geçirdiği Diabaly kasabasına doğru harekete geçmişti.
 
 Fransız askerlerine destek olmak için Mali'ye gönderilen ilk Afrika birliklerinin ise ülkeye yarın ulaşması bekleniyor.
 
 Fransız savaş uçakları kasabanın ele geçirilmesinden bu yana isyancıların mevzilerini bombalıyor.
 
 ANALİZ: FRANSA'NIN AMACI NE?
 
 Fransa'nın askeri müdahale ile neyi hedeflediği pek açık değil. İslamcı güçleri geri püskürtüp denetim altında tutmak için mi yapılıyor bunlar? Yoksa Bamako hükümetinin kuzeydeki geniş toprakları da kendi kontrolü altına alması mı hedefleniyor?
 
 Siyasi sorunlar bir yana, askeri bakımdan büyük bir hedef bu.
 
 Fransa görevi en kısa zamanda Batı Afrika birliklerine devredeceğini söylüyor. Ama çok uluslu bu birliklerin ne kadar etkili olacağı bilinmiyor.
 
 Mali ordusunda epeyce gerileme oldu. Ekipman kaybı yaşadı. Reform geçirmesi ve yeniden eğitilmesi gerekiyor. Başlıca AB ülkeleri bu görevi üstlenmeye hazır, ama zaman gerekiyor.
 
 Afrika birlikleri de Fransız hava desteği ve lojistik desteğe ihtiyaç duyabilir. Şu an için asıl olarak Fransız birliklerine iş düşüyor.
 
 Fransa Savunma Bakanı Jean-Yves Le Drian Fransız ordusunun kuzeydeki kasabaya doğru ilerlemekte olduğunu doğruladı.
 
 İslamcı gruplar ile laik ve ayrılıkçı Berberi Tuaregler, Nisan 2012'deki askeri darbe sonrasındaki kargaşadan yararlanarak Mali'nin kuzeyini ele geçirmişti.
 
 Daha sonra İslamcılar bölgenin önemli kentlerini ele geçirerek Tuaregleri dışlamıştı.
 
 BM, Nisan ayından bu yana 144 bin 500 Malili mültecinin komşu ülkelere göçtüğünü tahmin ediyor. BM'e göre çatışmalar nedeniyle bu ay 30 bin kişi göç etmek zorunda kaldı.
 
 Birleşmiş Milletler Güvenlik Konseyi'nin tüm üyeleri, Fransa'nın müdahalesine desteğini açıklamıştı.
 
 BM Genel Sekreteri Ban Ki-mun, müdahalenin Mali'de 'anayasal düzenin ve toprak bütünlüğünün yeniden tesisine yardımcı olacağı umudunu' dile getirmişti.
 
 BM Güvenlik Konseyi Fransa'nın çağrısı üzerine olağanüstü toplanmıştı.
 
 Fransa'nın BM temsilcisi Gerard Araud, toplantıdan sonra yaptığı açıklamada, diğer 14 Konsey üyesinden destek ve anlayış gördüklerini söyledi.
 
 Afrika askerleri BM Güvenlik Konseyi'nin 2085 sayılı kararı uyarınca bu ülkeye gönderilecek.
 
 El Kaide ile bağlantılı Tevhid ve Cihad Hareketi, Fransa'nın "Mali'ye müdahale etmenin bedelini ödeyeceği" tehdidini savurmuştu.
 
 MALİ'DEKİ DIŞ GÜÇLER
 
     Bamako ve Mopti'de 750 Fransız askeri, Mirage ve Rafale jetleri
     Nijerya'dan 900 asker; Senegal, Burkina Faso ve Togo'dan 500'er ve Benin'den 300 asker
     İngiltere'den Fransız askerlerine destek amacıyla iki C17 tipi nakliye uçağı
     Danimarka ve ABD'den de lojistik destek gelecek
 
 BBC TÜRKÇE