"Obama'ya uyarı" gösterisi!
Filistinliler ABD'nin Tel Aviv Büyükelçiliği önünde, "Obama'ya uyarı" niteliğinde gösteri düzenledi. Raid Salah'ın önderliğindeki 1948 Filistin İslami Hareketi, ABD Başkanı Barack Obama'nın mart ayında Kudüs'e yapacağı ziyaretinde "muhtemel Mescid-i Aksa ziyaretine" ilişkin ABD Büyükelçiliği önünde gösteri düzenledi.

Göstericiler, "Obama, İsrail askerleri eşliğinde Kudüs ve Mescid-i Aksa'yı ziyaret etme düşüncesinden vazgeç" yazan pankartlar açtı.

Gösteriye katılan Filistin İslami Hareket lideri Raid Salah, yaptığı açıklamada, "Bugün Obama'ya bir mesaj vermek için bu gösteriyi düzenledik. Obama'nın İsrail ordusu eşliğinde Kudüs'ü, Burak duvarını ve Mescid-i Aksa'yı ziyaret etmesi İsrail'in Kudüs işgalini kutsallaştırması demektir" dedi.

Aksa Vakfı Müdürü Nacih Bukeyrat ise "Obama'nın Mescid-i Aksa'yı ziyaret edeceği yönünde çıkan haberler doğruysa bu, Amerika'nın işgalde İsrail'e ortak olmaya karar verdiği anlamına gelir" ifadesini kullandı.

İsrail basınında yer alan haberlere göre, Obama Kudüs programında Mescid-i Aksa'yı da ziyaret edecek. Washington'dan ise konuya ilişkin bir açıklama yapılmadı.