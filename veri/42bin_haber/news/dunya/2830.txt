İspanya yasağa soğuk
 
 İspanyol Meclisi, boğa güreşlerinin kültürel varlık olarak tanınmasını öngören yasa teklifini kabul etti.
 İspanya’nın doğusundaki ayrılıkçı Katalonya özerk yönetiminde Ocak 2012’de yürürlüğe giren boğa güreşlerinin yapılmasını bu bölgede yasaklayan yasadan sonra başlayan tartışmalar İspanyol Meclisi’ne taşındı. Katalonya Boğa Güreşleri Federasyonu boğa güreşlerinin tüm İspanya’da kültürel varlık olarak tanınması için topladığı 590 bin imzayı Meclis’e sunmuştu.  
 İmza atanların arasında İspanya Başbakanı Mariano Rajoy ve İspanya Meclis Başkanı Jesus Posada da bulunurken, söz konusu halk girişimi, yasa teklifi olarak bugün Meclis’te görüşüldükten sonra kabul edildi. 
 İktidardaki Halk Partisi (PP) ve muhalefetteki küçük partilerden Navarra Halk Birliği (UPN) ile İlerici Birlik ve Demokrasi (UPyD) partilerinin oylarıyla kabul edilen boğa güreşlerinin kültürel varlık olarak kabul edilmesiyle ilgili yasa teklifi bundan sonraki aşamada Meclis Kültür Komisyonu’nda görüşülecek ve daha sonra Senato’ya gönderilecek. 
 Meclis’te yapılan görüşmelerde konuşan PP Sevilla Milletvekili Juan Manuel Albendea, "İspanyol Anayasası tüm İspanyollar için eşit hakları içermektedir ve boğa güreşine isteyen gider istemeyen gitmez. Ama devlet, tüm İspanyol topraklarında boğa güreşi yapılmasını korumalıdır" dedi. İspanya tarihi boyunca çok sayıda ressam, heykeltıraş, müzisyen ve yazarın boğa güreşlerinden esinlendiğini anlatan Albendea, bu etkinliğin İspanya’nın kültürel varlığı olduğunu savundu. 
 Öte yandan, muhalefette bulunan Katalonya’nın en büyük siyasi partisi Yönelim ve Birlik Koalisyonu’ndan (CIU) milletvekili Monserrat Surroca, "Boğa güreşlerinin yasaklanmasıyla ilgili olarak meşru ve demokratik bir şekilde Katalan parlamentosunda alınan kararı sonuna kadar savunacağız. İktidardaki Halk Partisi, İspanya’daki özerk yönetimler arasındaki rekabetçiliği önlemek için kültürü kendine malzeme yapıyor" yönünde eleştiri yöneltti. 
 Katalonya Cumhuriyetçi Solu (ERC) partisinden Alfredo Bosch da "Bugün tarihe üzücü bir gün olarak geçecek. Çünkü iktidar partisi, kendi sadist kutlamaları için paralar harcayarak, ipotek mağdurlarını inkar edip boğa yerine halkı güreştirecekler" ifadesini kullandı. 
 Ana muhalefette olan Sosyalist İşçi Partisi (PSOE) ise boğa güreşleri konusunda İspanyol toplumunda "bölünme" olduğu gerekçesiyle bu etkinliğin kültürel varlık olarak tanınmasına karşı olduğunu açıkladı. PSOE Milletvekili Jose Andres Torres Mora, "Boğa güreşleri kültürel bir etkinlik ama kültür siyasete alet edilmesi iyi mi değil mi henüz belli değil" dedi. 
 Bu arada, Meclis’te yapılan görüşmeler sırasında boğa güreşi yanlısı bir grup, söz konusu girişime destek veren bir eylem yaptı. Ellerine matador pelerini alan boğa güreşi yanlıları, İspanya’nın en önemli kültürel değerlerinden birinin boğa güreşi olduğunu savundu. Ayrıca matador Jose Maria Manzanares ve Andres Vazquez de Meclis misafir koltuklarında oturarak oturumu izledi. 
 Meclis’te bu görüşmenin olduğu günde, Salamanca’nın Ciudad Rodrigo ilçesinde yapılan, gençlerin katıldığı bir boğa güreşi etkinliğinde, boğadan boynuz darbeleri alan 27 yaşındaki bir gencin ağır yaralandığı haberinin gelmesi ise dikkati çekti. 
 AA