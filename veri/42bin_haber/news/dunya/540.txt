150 araç birbirine girdi
Teksas'ta etkili olan yoğun sisin neden olduğu kazaya Şükran Günü tatili için yola çıkan 150 araç katıldı. Kazada 2 kişi öldü, 120 yaralı var.
ABD'NİN Texas eyaletinde, yoğun sisin sebep olduğu zincirleme trafik kazasında en az 150 araç çarpıştı. Üst üste yığılıp hurdaya dönen araçlardaki 2 kişi öldü, 120'den fazla kişi yaralandı. Kaza, Houston'ın 128 kilometre doğusunda, Şükran günü tatili nedeniyle trafiği artan Interstate 10 karayolu üzerinde meydana geldi. Sabah saatlerinde yolu kaplayan sis, görüş mesafesinin azalttı. Önlerini göremeyen 150 kadar araç, arka arkaya çarpışmaya başladı. Otoyol bir anda savaş alanına döndü. Çok sayıda otomobil ve kamyon hurdaya döndü. Bazı otomobillerin TIR'ların arasında ezildiği görüldü.Bir otomobilde sıkışan 2 kişi hayatını kaybetti. 51 yaralı çevredeki hastanelere kaldırıldı. 8'inin durumunun ağır olduğu bildirildi. Diğer yaralılar ise olay yerine gelen ambulanslardaki sağlık ekipleri tarafından tedavi edildi. 8 saat boyunca trafiğe kapanan yol, ağır hasarlı araçların kaldırılmasının ardından yeniden açıldı. CİHAN