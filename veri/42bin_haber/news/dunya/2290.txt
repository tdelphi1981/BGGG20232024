İşte İran'ın son kozu
İran Cumhurbaşkanı Mahmud Ahmedinejad, savunma güçlerinin tamamen caydırıcılığa yönelik olduğunu söyledi.
İran'ın resmi haber ajansı IRNA'ya göre, Ahmedinejad, İranlı uzmanlar ve yerli imkanlarla üretildiği belirtilen 'Kahhir 313' adlı savaş uçağının tanıtım töreninde gazetecilere açıklamalarda bulundu.

Yeni savaş uçağının, bir milletin kendine güveninin eseri olduğunu belirten Ahmedinejad, bu başarıdan dolayı İran halkını kutladığını söyledi.

Yüksek teknoloji ürünü uçağın savunma güçlerine güç katacağını kaydeden Ahmedinejad, bilim ve teknolojide ulaşılmayacak bir nokta olmadığının gösterildiğini ifade etti.

Ahmedinejad, 'İran'ın savunma gücü, başka bir ülkeye saldırı için değil, caydırıcılığa yöneliktir' diye konuştu.

İran'da devrimin yıl dönümü kutlamaları kapsamında 'Şafakta 10 Gün' adı altında yapılan etkinliklerde çeşitli alanlarda elde edilen başarıların tanıtımı yapılıyor.

Tanıtımı bugün yapılan 'Kahhir 313' savaş uçağı, İran'ın ürettiği üçüncü model yerli uçak olarak kabul ediliyor.

İran, ilk yerli uçağı 'Azerehş'in ardından 'Saige' adlı savaş uçağının seri üretimini başlatmıştı.

İran Hava Kuvvetleri'nin envanterinde yerli uçakların yanı sıra, F-4, F-5, F-14, Sukhoi-24, Sukhoi-25, Mig-29, Mirage ve diğer bazı modellerde savaş uçakları olduğu biliniyor.