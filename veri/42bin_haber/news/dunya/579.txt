100 araç birbirine girdi
ABD'nin Texas eyaletinde sabah saatlerinde ortalığı savaş alanına çeviren büyük bir trafik kazası meydana geldi. En az 100 aracın birbirine girdiği zincirleme kazada 2 kişi öldü, 120 kişi de yaralandı. Kaza, Houston'ın 128 kilometre doğusunda, Şükran Günü tatili nedeniyle trafiği artan Interstate 10 karayolu üzerinde meydana geldi. Görgü tanıklarına göre, sabah saatlerinde yolu kaplayan sis, görüş mesafesini azaltınca, 100 kadar araç, arka arkaya çarpışmaya başladı. 

Otoyol bir anda savaş alanına döndü. Çok sayıda otomobil ve kamyon hurdaya döndü. Bir otomobilde sıkışan 2 kişi hayatını kaybetti. 120 kişi de yaralandı. 8 kişinin durumunun ağır olduğu bildirildi. 

8 saat boyunca trafiğe kapanan yol, ağır hasarlı araçların kaldırılmasının ardından yeniden açıldı.