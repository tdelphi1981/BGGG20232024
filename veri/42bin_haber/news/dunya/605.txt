İsrail Gazze'de yeni silahlar mı denedi?
Gazze'deki Filistin hükümeti Sağlık Bakanı Mufid el-Muhallelati, İsrail'in son saldırılarının Gazze'ye zararının 1.2 milyar dolar olduğunu açıkladı. El-Muhallelati, "İsrail büyük ihtimalle yeni geliştirdiği silahları üzerimizde denedi" dedi. İsrail ise saldırılardan önce silah altına aldığı yedek askerleri, aşamalı olarak evlerine göndermeye başladı. İHH İnsani Yardım Vakfı'ndan yapılan yazılı açıklamaya göre, vakfın Gazze'deki ekibini makamında konuk eden Muhallelati, İsrail'in gerçekleştirdiği son bombardımanda Gazze'nin büyük zarar gördüğünü kaydetti.

Sağlanan ateşkesin kendileri için başarı olduğunu ifade eden Muhallelati, saldırıların Gazze'ye zararının ilk belirlemelere göre 1,2 milyar dolar olduğunu; ancak bunun daha da yükselebileceğini bildirdi.

"Şehitlerin kan izi olmadan iç organları patladı"

Muhallelati, son saldırılarda İsrail'in daha önce kullanmadığı silahları kullandığını iddia ederek, "Bu saldırılarda diğerlerinden farklı silahlar kullanıldığını gördük. Hastanelere gelen şehitler ve yaralılar bunun en büyük ispatı. Bazı şehitlerimizin hiç kan izi olmadan bütün iç organlarının patladığını gördük. Bazı şehitler tanınmayacak şekilde yanmış, kimileri de paramparça olmuştu. Şehit ve yaralılarımızda daha önceki saldırılarda hiç görmediğimiz yaralar vardı. Büyük ihtimalle yeni geliştirdikleri silahları üzerimizde denediler" ifadelerini kullandı.

Bombardımanda en büyük zararı sivillerin gördüğüne dikkati çeken Muhallelati, ilaç sıkıntılarının devam ettiğini ancak en önemli eksiklerinin tıbbi gereç olduğunu belirtti.

Vakfın Gazze'de bulunan ekibinin hazırladığı rapora göre, Gazze'deki saldırılarda 500 ev tamamen yıkıldı, bin ev zarar gördü. Rapora göre ayrıca 1 okul tamamen yıkıldı, 4 okul hasar gördü, 35 cami ve mescit kullanılamaz hale geldi.

Yedek askerler geri gönderiliyor

Öte yanda, İsrail ordu sözcüsü Binbaşı Arye S. Şaligar, İsrail ordusunun Gazze'ye "Bulut Sütunu" adı verilen operasyon çerçevesinde yaptığı saldırılar başlamadan önce silah altına aldığı 40 bin yedek askeri, aşamalı olarak evlerine geri göndermeye başladığını söyledi.

Geri dönen askerlerin sayısı hakkında net bir bilgi vermeyen Şaligar, eve dönüşlerin kısa bir süre içinde tamamlanacağını kaydetti.

İsrail, 14 Kasım'da Hamas komutanı Ahmet el-Caberi'ye düzenlediği suikast ile başlattığı Gazze'ye yönelik hava, kara ve deniz saldırılarından hemen önce 40 bin kişiyi askere çağırmış, daha sonra 75 bin yedek askerini celp emri göndererek silah altına almaya başlamıştı.

İsrail'in 2 bin 100 füze kullanarak düzenlediği yaklaşık bin 500 saldırı, 21 Kasım'da sağlanan ateşkes ile sona ermişti.

Gazze'deki Filistin Hükümeti Sağlık Bakanlığı, saldırılarda çoğu kadın ve çocuk 161 kişinin öldüğünü, 1222 kişinin yaralandığını; İsrail ordusu ise 5 askerinin öldüğünü, 240 kişinin de yaralandığını açıklamıştı.