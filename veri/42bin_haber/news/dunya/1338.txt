Kızıl Ajan kimsesiz çocuklarla halay çekti
ABD'de 2010 yılında ortaya çıkarılan Rus casusluk şebekesinin üyelerinden olan 'Kızıl Ajan' lakaplı Anna Chapman, Antalya'da kimsesiz çocukları ziyaret etti.
Moskova'da evsiz çocuklara yardım amacıyla faaliyet gösteren 'Gülümseme Hakkı Vakfı'nın gönüllü bir üyesi olarak çalışan ve kendini hayır işlerine adayan Anna Chapman, Dosso Dossi Fashion Show'a katılmak için geldiği Antalya'da da kimsesiz çocuklarla vakit geçirdi. Antalya Valiliği'nin özel izni ile önceki gün Zübeyde Hanım Çocuk Sitesi Müdürlüğü'ne bağlı yurda gelen Chapman, çocukların yoğun ilgisiyle karşılaştı. Kendisini 'Rus manken' sanan kız çocuklarının yakın ilgi gösterdiği Chapman, en çok "Formunuzu nasıl koruyorsunuz?" ve "Buraya neden geldiniz?" sorularıyla karşılaştı. Chapman da tercümanı aracılığıyla "Antalya'ya gelmiştim, sizleri ziyaret etmek istedim" yanıtını verdi.

Beraberinde getirdiği giyecekleri ve oyuncakları bizzat dağıtan Chapman, daha sonra çalan müzik eşliğinde çocuklarla birlikte önce halay çekti, göbek attı. Çocuk yuvasında yaklaşık üç saat kalan Chapman, ayrılık zamanı çocuklara tek tek sarılırken duygusal anlar yaşadı.