Bakan Bağış'tan lorda sürpriz öneri
"Biz size krizle mücadeleyi öğretelim, siz de AB üyeliği önündeki engellerle nasıl mücadele edileceğini."
 Avrupa Birliği Bakanı Egemen Bağış, İngiltere'de Lordlar Kamarası Dış İlişkiler ve Savunma Sözcüsü Lord William Wallace ile görüştü.
 Bağış'ın ziyaretinin ilk gününde gerçekleşen ziyarette, ağırlıklı olarak Türkiye-AB ilişkileri ve Ortadoğu’daki gelişmeler konuşuldu.
 Görüşmenin sonunda Bağış, Lord Wallace’a bir öneride bulundu.
 Bağış, “Ekonomik büyüme konusundaki problemlerle nasıl başedileceğini biliyoruz. Son 5 yıldır Avrupa Birliği yıllık ortalamasından 4 kat daha iyiyiz. Belki biz size ekonomik krizle nasıl mücadele edeceğinizi öğretebiliriz, siz de bize AB üyeliği önündeki engellerle nasıl mücadele edileceğini öğretebilirsiniz. Bu iyi bir değiş tokuş olur” dedi.
 Lord Wallace da, "Ortadoğu ülkelerindeki geçiş süreçleriyle ilgili Türkiye'nin ortaklığına ve tavsiyelerine ihtiyacımız var'' dedi.
 İNGİLİZ BASININA KONUŞTU 
 Bağış ayrıca, İngiliz Financial Times gazetesine demeç verdi, BBC'deki Newsnight programına katıldı.
 Financial Times'ın vize muafiyeti konusundaki sorusunu Bağış, "Tango iki kişiyle yapılır. Biz dans pistindeyiz, komisyonun bize katılmasını bekliyoruz" şeklinde yanıtladı.
 BBC 2'de yayımlanan ‘Newsnight’ adlı haber programına katılan ve sunucu Gavin Esler'in sorularını yanıtlayan Bağış, burada da, ''Türkiye ile AB'nin bir araya gelmesi, bazı somut ihtiyaçlar temelinde uzun vadede gerçekleşecektir... İngiltere Başbakanı Cameron'ın mesajları çok açık. Bu mesajların Avrupa'nın kendine çeki düzen vermesine yardımcı olacağını düşünüyorum'' görüşlerini ifade etti.
 Bağış, Esler'in ''Bunca yıldan sonra neden hala AB üyesi olmak istiyorsunuz '' sorusunu da, ''Çünkü biz AB'nin insanlık tarihinin en büyük barış projesi olduğuna inanıyoruz. Eğer AB, Waterloo savaşına karşın sizin Fransızlarla yaşamanızı sağladıysa, bu çok önemli bir barış projesi olduğunu gösterir'' diyerek yanıtladı.