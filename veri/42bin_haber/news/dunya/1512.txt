İran'dan Türkiye'deki sürece destek
İran, Türkiye'nin istikrar, güvenlik ve toprak bütünlüğünü kendi istikrar ve güvenliği olarak gördüğünü bildirdi.
İran'ın resmi haber ajansı IRNA'ya göre, Dışişleri Bakanlığı Sözcüsü Ramin Mihmanperest, Türkiye'deki bazı yayın organlarında PKK'lı üç kadının Paris'te öldürülmesiyle ilgili İran'ı suçlayıcı ifadelerin yer alması üzerine açıklamada bulundu.

Mihmanperest, 'İran, hükümetler ve halklar arasında barış sağlanmasını sürekli desteklemiştir. Türkiye'de başlayan süreci de desteklemektedir' ifadesini kullandı.

'Siyonistlere yakın basın yayın organlarının Türkiye halkını yıllardır İran'a karşı kötümser yapmaya çalıştığını' belirten Mihmanperest, iki ülke ve halklar arasındaki güçlü bağlardan dolayı bu çabaların boşa çıktığını söyledi.

Mihmanperest, 'İran ve Türkiye arasındaki ilişkiler her zaman karşılıklı saygı ve iyi komşuluk üzerine olmuştur' dedi ve şunları belirtti:

'İran, Türkiye'nin istikrar, güvenlik ve toprak bütünlüğünü kendi istikrar ve güvenliği olarak görüyor.'

İranlı sözcü, bölgenin istikrarsızlığında yabancı ülkeleri asıl unsur olarak gördüklerini de sözlerine ekledi.