Berlusconi, eşine 4 milyon dolar ödeyecek
Eski İtalya Başbakanı Silvio Berlusconi'nin, 2. eşi Veronica Lario'ya ayda 4 milyon dolar nafaka ödeyeceği ortaya çıktı. Corriere della Sera gazetesinin haberine göre, Berlusconi'nin Lario ile yaptığı boşanma anlaşmasında, eski Başbakanın malvarlıklarını elinde tutacağı, öte yandan eski eşine ayda 4 milyon dolar nafaka ödemek zorunda olduğu ifade ediliyor.

Gazete, anlaşma belgelerinin, Noel günü Milano'daki mahkemede dosyaya koyulduğunu yazdı.

Veronica Lario, Berlusconi'nin genç kadınlara zaafı ve Napolili bir kızın 18. yaşgününe katılması nedeniyle 2009 yılında milyarder medya patronundan boşanacağını açıklamıştı.

Berlusconi-Lario çifti, 1980 yılında tanışmış, 1990'da evlenmişti. Çiftin 3 çocukları bulunuyor. Berlusconi'nin ilk evliliğinden 2 çocuğu daha var.

76 yaşındaki Silvio Berlusconi'nin şu anda kendisinden yaklaşık 50 yaş küçük bir kadınla birlikte olduğu biliniyor.