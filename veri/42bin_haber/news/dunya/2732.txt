'Düşmanın dili öğrenilecek'
 
 Gazze’deki Filistin Hükümeti Eğitim ve Öğretim Bakanlığı, Gazze’deki ortaokullarda İsrail’in resmi dili İbranice’nin seçmeli ders olarak okutulacağını belirtti. Eğitim ve Öğretim Bakanlığı’nda Ders Programı Daire Müdürü Semiyye en-Nehale yaptığı açıklamada, sınırlı bir şekilde öğrenimine başlanan İbranicenin yeni eğitim döneminde seçmeli ders olarak okutulacağını söyledi. 
 'DÜŞMANININ DİLİNİ BİLEN TUZAKTAN EMİN OLUR' 
 
 Nahale, Bakanlığın, İsrail’in stratejisini anlamanın kolaylaşması ve medya araçlarının takip edilebilmesi amacıyla İbranice’yi öğretmeye çalıştığını, bunun için bir program hazırlandığını ifade etti. Arapça’ya yakın olmasının da İbranice eğitimine yönelttiğini söyleyen Nahale, "Düşmanın dilini bilen, tuzaklarından emin olur. İbranice’nin düşmanımızın dili olması sebebiyle bakanlık bu kararı aldı" dedi. 
 SON 5 YILDIR İLGİ BÜYÜK 
 
 Özel bir dil kursunun müdürü Muhammed Salim, kursta 5 yıldır öğretilen İbranice’ye rağbet gösterildiğini, özellikle üniversite öğrencilerinin bu dili öğrenmek istediğini dile getirdi. İbranice öğretmeni Halid Ebu Umre ise, "Bakanlığın İbranice eğitimi için aldığı karar, önemli bir adım. Filistinlilerin, haberleri takip etmek, stratejik planlarını öğrenebilmek için ’düşmanlarının dilini’ öğrenmeye ihtiyacı var" dedi. Gazze’de öğrencilere ve işadamlarına ders verdiğini belirten Umre, "Gazze’deki tüccarlar, bazı İsraillilerden alış veriş yapıyor. Ayrıca İsrail sınır kapılarından mallarını ihraç etmeleri için de İbranice’ye ihtiyaçları oluyor." dedi. 
 GAZZE'DE 40 BİN KİŞİ İBRANİCE BİLİYOR 
 
 Gayri resmi verilere göre 1.7 milyon nüfusa sahip Gazze’de 40 bin kişi İbranice biliyor. İbranice’yi bilenlerin çoğunluğunu, İsrail ile ticaret yapan kişiler ve İsrail hapishanelerinde yıllarca tutuklu kalanlar oluşturuyor. İsrail’in işgal altında tuttuğu dönemde İbranice Gazze’de zorunlu ders olarak okutuluyordu.
  