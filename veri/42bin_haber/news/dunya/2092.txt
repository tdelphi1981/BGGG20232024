Dünyada bir ilki gerçekleştirdi
Arjantin'de kalp nakli olan bir kadın, tüp bebek yöntemiyle bebek dünyaya getirdi.
Başkent Buenos Aires'teki klinikten yapılan açıklamada, 13 yıl önce kalp nakli olan Juliana Finondo'nun (39), 15 Ocak'ta tüp bebek tedavisiyle 2,5 kg ağırlığında Emilia adında bir kız bebek dünyaya getirdiği belirtildi.

Kalp nakli olan kişilerin kullandığı ilaçların yeni hücrelerin gelişimini önlediğini ve bu hücreler arasında gebe kalmayı sağlayacakların da bulunduğuna dikkati çeken doktorlardan Gustavo Leguizamon, dünyada, kalp nakli yapılan ve tüp bebek yöntemiyle bebek sahibi olan başka bir kimse olmadığını bildirdi.

Kalp doktoru Sergio Perrone de, şansın birçokları için de var olduğunu, ilk denemeden sonra Finondo'nun gebe kaldığını, 15 günde bir yapılan sıkı kontroller ve ilaç değişikliklerinden sonra Emilia'nın dünyaya geldiğini ifade etti.

Finonda da yaptığı açıklamada, hiç korkmadığını ve iyimser olduğunu ifade etti.

ABD'de kalp nakli olan 50 kadın normal yollarla gebe kalmış ve doğum yapmıştı.