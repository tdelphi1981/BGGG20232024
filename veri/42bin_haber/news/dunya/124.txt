Kuveyt'te bir ilk
Kuveyt emirinin seçim yasasında yaptığı değişikliği on binlerce kişi protesto etti.
 Kuveyt'te, Emir Şeyh Sabah el-Ahmed el-Sabah'ın seçim yasasında yaptığı değişikliği protesto eden on binlerce kişi dün akşam başkentte gösteri yaptı.
 İçişleri Bakanlığı'nın uyarılarına karşın toplanan onbinlerce kişi yeni seçim kanununu protesto etmek için sokaklara döküldü. İslami eğilimli muhalif kesimlerin sosyal paylaşım sitelerinden yaptığı çağrının ardından sokaklara dökülen Kuveytliler, yönetim yanlısı adayların lehine olduğu gerekçesiyle yeni yasal düzenlemeye tepki gösterdi.
 Ülke tarihindeki en büyük gösteri
 Ülke tarihinde tanık olunan en büyük gösteri olarak nitelendirilen ve bazı gözlemcilerce katılımın 150 bine ulaştığı belirtilen eylemler sırasında güvenlik güçleri ile muhalifler arasında çatışma çıktı.
 Göstericiler ilk olarak Emir, veliaht prens ve başbakanın ofislerinin bulunduğu Seyf Sarayı'na yürümek istedi. Polisin engel olması üzerine öfkeli kalabalık, kentin deniz kenarındaki en işlek caddesi Arap Körfezi Yolu'nu saatlerce trafiğe kapattı.
  