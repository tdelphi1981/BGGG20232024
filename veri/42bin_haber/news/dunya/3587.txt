Venezuela 14 Nisan'da seçime gidiyor
11 yıllık Devlet Başkanı Chavez'e, geniş katılımlı bir cenaze töreniyle veda eden Venezuela erken seçime gidiyor. Tarih açıklandı: 14 Nisan'da ülke yeni liderini seçecek.(CNN TÜRK) -- Ancak muhalefet, geçici başkanlık yemini eden Nicholas Maduro'nun yemininin de, o koltukta otururken kampanya yürütmesinin de Anayasa'ya aykırı olduğu iddiasında.

Hugo Chavez'in cenazesinin toprağa verilmesinin üzerinden 24 saat bile geçmeden, seçim tarihi belli oldu. 

Venezuela 14 Nisan'da Chavez'in koltuğuna kimin oturacağını seçmek için sandık başına gidiyor. 

Baskın seçim kararı, Chavez'in cenazesinin ardından geçici başkanlık yemini eden Nicholas Maduro'nun elini güçlendirecek mi? 

Yorumcular, Maduro'nun, Chavez'in ölümüyle yakalanan duygusal atmosferden faydalanacağı yönünde. 

Muhalifler ekim ayında Chavez'in kazandığı seçim öncesinde, tek bir isim etrafında toplanmayı başarabilmişti. 

O seçimde, Chavez'in yüzde 54.42 oy oranına karşılık yüzde 44.97 oy alan Henrique Caprilles'in nisan ayında da aday olacağı duyuruldu.

Ancak muhalefet bu koşullardaki bir seçim yarışının Anayasa'ya aykırı olduğu eleştirisni de dile getiriyor. 

Muhaliflere göre, geçici devlet başkanı ünvanını, cenazenin hemen ertesinden yemin eden Maduro'nun değil, Meclis Başkanı'nın alması gerekiyordu. 

Venezuela muhalefeti Maduro'nun, bir yandan geçici başkanlık koltuğunda oturup diğer yandan seçim kampanyası yürütmesinin de kanunlara aykırı olduğunu savunuyor.