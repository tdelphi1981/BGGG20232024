Ya diyalog ya gerginlik
İsrail seçimleri Ankara'da da dikkatle izleniyor
 MAHMUT GÜRER / ANKARA
 İsrail'de bugün yapılacak seçimler, Mavi Marmara baskını sonrası yaklaşık 3 yıldır diplomatik ilişkilerin en alt seviyede sürdüğü Türkiye'de de yakından izleniyor. Ankara'ya göre seçimlerden çıkacak sonuçtan çok, oluşacak yeni hükümetin izleyeceği politika ve Türkiye'ye yönelik yaklaşım çok büyük önem taşıyor.
 RADİKAL yanı daha ağır basan bir hükümet kurulması durumunda, ilişkilerde çözüm yerine daha fazla gerginlik yaşanacak yeni bir döneme bile girilebileceği değerlendirmeleri öne çıkıyor. Buna karşın Ankara, yeni hükümetin sağ-milliyetçi bir yapı koalisyonu olsa bile, diyalog yanlısı bir tavır takınması durumunda, çözüm yolunun da açılabileceğini düşünüyor. Ankara seçimlerden sonra Başbakan Binyamin Netenyahu'nun daha fazla inisiyatif alarak, Türkiye ile arasını düzeltmek için yeni adımlar atmasını bekliyor. Ayrıca Ankara, Netanyahu'nun hükümeti kiminle kurarsa kursun, Filistin sorununun çözümü konusunda da ilerleme göstermesinden yana.
 İSRAİL Parlamentosu Knesset'te bulunan 120 sandalye için toplam 
 34 parti yarışacak. Başbakan Netanyahu'nun partisi Likud, aşırı sağcı 
 Avigdor Lieberman'ın Yisrael Beiteinu Partisi ile birlikte seçimlere giriyor. Anketler, seçimlerde en fazla oyun bu ittifak tarafından alınacağını ve 33 - 38 arasında milletvekili çıkaracağını gösteriyor.
 ANKETLERE göre ikinci sırada ise, liderliğini Shelly Yachimovich'in yaptığı İşçi Partisi yer alıyor. Anketlere göre İşçi Partisi'nin seçimlerde alacağı koltuk sayısının 16-18 arasında olacağı tahmin ediliyor.
 ÜÇLÜ KOALİSYON OLUR MU?
 İSRAİL seçimlerinde Lieberman'ın yanı sıra, bir başka aşırı milliyetçi partinin daha yükselişe geçmesi bekleniyor. Başkanlığını Filistin devletinin kurulmasına toptan karşı çıkan milyoner işadamı Naftali Bennett'in yaptığı Habayit Hayehudi Partisi'nin 13-14 milletvekili çıkarmasına kesin gözüyle bakılıyor. Söz konusu partinin, kurulması olası bir koalisyon hükümetinde de yer alabileceği belirtiliyor.
 ANCAK Ankara böyle bir hükümet kurulması halinde, ikili ilişkilerin düzelmesinin zorlaşabileceği gibi, Filistin sorununun çözümü konusunda da sürecin geriye gidebileceği yönünde kaygılar taşıyor.
 ANKARA tarafından yorum yapılmasa da, en sıcak görünen isim, bir dönem Başbakan Yardımcılığı ve Dışişleri Bakanlığı yapmış olan Tzipi Livni. Livni'nin kurduğu merkez partisi Hatnuah, anketlerde dördüncü sırada yer alıyor. Livni’nin partisinin 10 civarında milletvekili çıkarması bekleniyor. Livni'nin hükümette yer alması durumunda, Türkiye - İsrail diyaloğunda, Tel Aviv tarafının yumuşama yönelimi içerisine girebileceği dillendiriliyor.
 Seçim anketlerinde, aşırı dinci Shas, laiklik yanlısı Yesh Atid ve İsrailli Arapların 'Birleşik Listesi'nin de 10'ar milletvekilini parlamentoya sokabileceği belirtiliyor.
 İSRAİL'DEKİ yüzde 2'lik seçim barajı nedeniyle çok sayıda parti Knesset'te koltuk kazandığından, genelde koalisyon hükümetleri kuruluyor.
 Liderlere gizli anket
 İSRAİL genel seçimlerinden önce, seçimlere giren parti başkanlarına son tahminleri içeren bir anketin sonuçlarının gizlice iletildiği bildirildi. DebkaFile'ın haberine göre, 120 sandalyeli Knesset'te Başbakan Binyamin Netanyahu'nun eski Dışişleri Bakanı Avigdor Lieberman'la birlikte kurduğu Likud-Yisrael Beitenu bloğunun 37 sandalyenin üzerine çıkması öngörülüyor. 
 20 Ocak gecesi parti liderlerine bugüne kadar yapılan farklı anketlerin ortalamaları alınarak ulaşılan sonuçlar gönderildi. Bu sonuçlara göre, Shelly Yacimovich başkanlığındaki İşçi Partisi'nin en fazla 15 sandalye alabileceği bildiriliyor. Siyaset arenasının iki yeni yüzü, Naftali Bennett liderliğindeki Yahudi Evi ve Yair Lapid'in yeni kurulan merkez soldaki Gelecek Partisi 14 sandalyede kalıyor. Aşırı dindar Shas partisinin sandalye sayısı ise 11. 
 Tzipi Livni'nin Hatnuah Partisi anket sonuçlarına göre altı sandalyede kalacak. Sağcı Meretz Partisi de Hatnuah'la benzer durumda. İsrail'de iki defa hükümet kurmuş olan Kadima ise bu defa üç sandalyede kalacak gibi. 
 Bu sonuçlara göre, 2013 seçimlerinin iki yeni yıldızının Bennett ve Lapid olması yüksek ihtimal. Ancak bu sonuçlar, Netanyahu'nun yeni dönemde de başbakanlık koltuğunu bırakmayacağı yönündeki öngörüyü değiştirmiyor.