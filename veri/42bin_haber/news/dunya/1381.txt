'Planımı destekleyenler barışı engelledi'
Birleşmiş Milletler (BM) eski Genel Sekreteri ve Arap Birliği eski Özel Temsilcisi Kofi Annan, Suriye’deki krizin çözümü için gösterdiği çabalarını bölgedeki bazı tarafların engellediğini öne sürdü.
 Annan, barışın bölgedeki uzlaşma taraftarı olmayan ve altı maddelik Suriye planını destekliyor gibi görünenler tarafından engellendiğini söyledi.
 Yeni kitabı "Interventions, a Life of War and Peace" için düzenlenen imza günü sebebiyle New York’ta bulunan Annan soru-cevap kısmında, aracılık çalışmalarının Suriye Devlet Başkanı Beşar Esed’e hizmet ettiği ve şiddetin süresini uzattığı şeklindeki bir yorumu reddetti.
 “Barış yoluyla çözmeye çalışmanın daha fazla ölüme yol açtığını nasıl iddia edebilirsiniz?” diye soran eski özel temsilci, ısrarla asıl derdinin “Suriye halkı ve onların refahı” olduğunu ifade etti.
 Suriye konusunda uluslararası toplumda bir liderlik eksikliği olduğunu belirten Annan, dünyanın özellikle Amerika ve Rusya’dan bu liderliği talep etmesi gerektiğini de sözlerine ekledi.  
  