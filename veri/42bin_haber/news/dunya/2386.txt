Çin'deki hava kirliliği Japonya'yı tehdit ediyor
Çin'in başkenti Pekin'de hava kirliliği, Japonya'yı da tehdit etmeye başladı.
 Pekin’de metrekareye düşen sağlığa zararlı partikül oranı (PM 2.5) ocak ayı sonunda 500’ün üzerine çıkmıştı. Bu oran daha sonra 900'e kadar yükselmişti. Bu tehlikeli tırmanışın ardından Japonya'nın güneyindeki Fukuoka, Saga ve Toyama eyaletlerinde de hava kirliliği oranı yükselmeye başladı. Yetkililer, Çin'den esen rüzgarların taşıdığı kirliliğin Japonya'ya ulaşmış olabileceğine dikkat çekti.
 Çevre Bakanlığı, internet sitesi üzerinden bölgelere göre hava kirliliği raporunu açıklarken, yoğunluk nedeniyle bazı zamanlarda site açılmıyor. Japonlar da hava kirliliğinin sağlıklarını etkileyeceği endişesi taşıyor. Bakanlık ise kirliliğin, sağlığı tehdit edecek boyutta olmadığını belirterek, halkı sakinleştirmeye çalışıyor.  
  