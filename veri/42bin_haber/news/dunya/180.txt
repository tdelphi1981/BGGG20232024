Çin'den Suriye krizi için 4 maddelik öneri
Çin Dışişleri Bakanı Yang Cieçı, Suriye meselesinin siyasi yollarla çözümü için Pekin yönetiminin dört maddelik öneri paketini açıkladı.
 Bakan Cieçı'nın önerileri, BM ve Arap Birliği Suriye Özel Temsilcisi El-Ahtar el-İbrahimi ile görüşmesinde açıkladığı belirtildi.
          
 Buna göre, Cieçı, taraflara ateşkes yapılması, şiddetin durması ve siyasi değişimin erken tarihte başlaması yönünde çağrıda bulundu.
          
 "Suriye'deki durum kritik bir aşamada ve bu durum Suriye halkı ile Ortadoğu'nun barış ve istikrarı için önemli" diyen Cieçı, "Siyasi çözüm Suriye için tek pragmatik seçenektir" dedi.
          
 Yang, uluslararası topluma, Suriye'ye insani yardımı artırırken, diplomatik arabuluculuğu destekleme ve işbirliği yapma çabalarını esirgememesi çağrısında da bulundu.
          
 Çin hükümetinin Suriye konusundaki arabuluculuk faaliyetine büyük önem verdiğinin altını çizen Yang, İbrahimi'nin bu konudaki aktif rolünden memnun olduklarını dile getirdi.
          
 Yang, Çin'in İbrahimi ile selefi Kofi Annan'ın diplomatik arabuluculuk faaliyetine hep destek verdiğini belirterek, sorunun çözümünde "adil, barışçı ve uygun" neticeye ulaşmak için uluslararası toplumla birlikte çalışmayı ümit ettiklerini ifade etti.
          
 İbrahimi'nin ise Suriye'de yaşanan son gelişmeleri aktardığı belirtilirken, son yaptığı müzakareler ve temaslarla ilgili Pekin yönetimine bilgi verdiği kaydedildi.
          
 "Suriye'deki karmaşık ve hassas durumun çözümü için en uygun yaklaşımın siyasi çözüm olduğunu" kaydeden İbrahimi, tarafların ateşkes yapıp şiddeti durdurarak, siyasi çözüm için gereken ortamı oluşturabileceğini ifade etti.
          
 İbrahimi, kendi çabalarına verdiği destekten ötürü teşekkür ederek, Çin'in, Suriye meselesinde siyasi çözüm temelinde olumlu ve yapıcı bir rol oynamaya devam edeceğini umduğunu sözlerine ekledi.
          
 -Öneriler-
          
 Çin'in Suriye'deki krize çözüm olarak sunduğu öneriler şu şekilde açıklandı:
          
 1. Suriye'de ilgili tarafların ateşkesi sağlaması, BM ve Arap Birliği Suriye Özel Temsilcisi İbrahimi'nin arabulucuk çabalarına uyum gösterilmesi, bölgesel ölçekli ateşkesin tüm Suriye'yi kapsayacak hale getirilerek sıcak temasların kesilmesi ve son olarak tüm şiddet eylemlerinin son bulması.
          
 2. Suriye sorununda çözümün derhal sağlanması için ilgili tarafların derhal temsilciler seçerek karşılıklı müzakere ortamının oluşturulması, Suriye Özel Temsilcisi İbrahimi ve uluslararası kamuoyunun yardımı ile siyasi geçiş sürecine ilişkin takvimin netleştirilmesi, geniş kapsamlı bir temsil niteliği taşıyan geçiş yönetiminin kurulması; geçiş sürecinin güvenliği ve istikrarı için bu zaman diliminde mevcut Şam yönetiminin idari birimlerin geçerliliğinin garanti altına alınması.
          
 3. Uluslararası kamuoyunun daha sorumlu bir tavır takınarak, Özel Temsilci İbrahimi'nin arabuluculuk çabalarına tam destek vermesine uyum sağlaması, Arap Birliği ve bölge ülkelerinin Suriye sorununun siyasi yollardan çözümü adına aktif çaba göstermesi.
          
 4. İlgili tarafların Suriye'de insani krizin çözülmesi yolunda gerekli adımları atması; uluslararası kamuoyunun bölgede süregelen insani krizin çözülmesi yolunda daha fazla çaba göstermesi, Suriye'den mülteci olarak civar ülkelere giden ve Suriye'de insani yardıma muhtaç olan bölge halkına yapılacak yardımların garanti altına alınması; Suriye hükümeti ve tüm muhalif grupların bölgede görev yapan BM birimleri ve diğer tarafsız mercilerin insani yardım çabalarına uyum göstermesi ve bu görevlilerin güvenliğinin garanti altına alınması; aynı zamanda insani yardımın siyasi malzeme haline getirilmesinin önüne geçilmesi konusunda hassas olunması ve bu yardımların askeri müdahale boyutu kazanmaması.
          
 AA
  