İspanya'da sandıktan ayrılık çıktı
İspanya'nın kuzeydoğu bölgesi Katalonya'da halk, bölgesel seçimler için sandık başına gitti. İlk seçim sonuçlarına göre, yeni parlamentoda ayrılıkçı partiler çoğunluğu sağladı.
 İspanya'nın Katalonya bölgesinde, iktidardaki Yönelim ve Birlik Partisi'nin sandalye sayısında keskin bir düşüş oldu. Buna rağmen, partinin lideri ve Katalonya Özerk Yönetimi Başbakanı Artur Mas, bağımsızlık yolunda ilerlemekte kararlı olduğunu açıkladı.
 İspanya'nın geleceği açısından kritik öneme sahip Katalonya bölgesel seçimlerinde, ilk sonuçlara göre iktidarda bulunan ayrılıkçı Yönelim ve Birlik Partisi'nin 62 olan sandalye sayısı 50'ye geriledi. Ancak diğer bağımsızlık yanlısı partiler oylarını artırdı.
 Katalonya Cumhuriyetçi Sol, muhafazakar iktidar partisinin aksine seçimde önemli bir yükseliş yakaladı. Cumhuriyetçi Sol 11 olan sandalye sayısını 21'e çıkardı.
 Bölgedeki diğer ayrılıkçı partiler de toplam 15 sandalye kazandı. Böylece bağımsızlık yanlısı partiler 135 sandalyelik parlamentoda çoğunluğu elde etti.
 'BAĞIMSIZLIK HEDEFİMİZ SÜRÜYOR'
 İktidar partisi lideri ve Katalonya Bölgesel Yönetimi Başbakanı Artur Mas, beklediği desteği alamadığını söylese de, bağımsızlık yolunda ilerlemeye kararlı olduğunu belirtti. Mas, "İstediğimiz mutlak çoğunluğun uzağında kaldık, bu açık. Durum kolay değil ama yine de bağımsızlıkla ilgili referandum hedefimiz sürüyor" dedi. Katalonyalı bağımsızlık yanlıları da sonuçtan memnun. Bağımsızlık yanlılarının ortak görüşü, federalizmin kendilerini ileri götürmediği yönünde.
 ANAYASA ENGELİ
 İktidardaki Yönelim ve Birlik Partisi, bağımsızlık için referanduma gitmek istediğini açıkladı. Ancak mevcut İspanya anayasası böyle bir refanduma izin vermiyor.
 İSPANYOL HÜKÜMETİ TEPKİLİ
 İspanya hükümeti de, Katalonya'nın bağımsızlığının anayasaya aykırı olduğunu, böyle bir durumda anayasa mahkemesine başvuracağını belirtti.