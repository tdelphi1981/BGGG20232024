"Türkiye bölgesinde ilham kaynağı haline geldi "
Türkiye'nin yeni Dakka Büyükelçisi Hüseyin Müftüoğlu; sosyal dinamizmi, büyüyen ekonomisi ve gelişmiş demokrasisi ile Türkiye'nin dünyada önemli bir güç haline geldiğini söyledi. Türkiye'nin sadece bölgesinde bir güç olmadığını aynı zamanda dünyadaki bütün gelişmeleri yakından takip eden bir ülke olduğunu belirten Müftüoğlu "Türkiye bölgesinde ilham kaynağı haline geldi." dedi.
New York Peace Island Institute (PII ) tarafından organize edilen 'Büyükelçiler Serisi' kapsamında 'Türkiyenin Dış Politikası: Bölgesel Oyuncudan Küresel Oyuncuya' konulu konferansında konuşan Büyükelçi Müftüoğlu, Türkiye'nin barışın tesis edilmesi için etrafındakilerle diyalog ve işbirliğine önem verdiğini söyledi. Türkiye'nin her zaman demokrasiyi ön planda tuttuğunu hatırlatan büyükelçi bu bölge ülkelerine de demokrasiye bağlılık tavsiyesinde bulunduğunu dile getird.

Suriye krizinden önce Türkiye'nin, Suriye Devlet Başkanı Beşşar Esed ile görüştüğünü ve demokrasi konusunda reformların acil yapılmasını gerektiği konusunda telkinlerde bulunduğunu hatırlatan Müftüoğlu "Maalesef Suriyede 60 bin günahsız insan öldü. Bu konuda çok üzgünüz. Biz daha önceden demokrasi konusunda uyarılarda bulunmuştuk. Bu kadar insan öldükten sonra uluslararası toplum da Suriye'de reformların şart olduğunu dile getirmeye başladı." dedi. 

"Esed gerekli reformları yaparak ülkesinin kahramanı olabilirdi." diyen Müftüoğlu "Maalesef Esed kendi insanlarını katlederek, tarihin yanlış tarafında yer aldı. Bir kahraman olarak değil bir gaddar olarak olarak hatırlanacak." diye konuştu.

KOMŞULARLA TİCARET HACMİ 4 KAT ARTTI 

Türkiye'nin "komşularla sıfır sorun" politikasının olumlu sonuçlarına dikkat çeken Büyükelçi Müftüoğlu "Ülkemizin komşularıyla olan ticaret hacmi 4 kat arttı. Vize işlerinde işler daha kolay haline geldi. Bazı sorunlar olabilir ama önemli olan politik kararlılıktır. Biz bu kararlılığa sahibiz. Ama diğer ülkeler bu kararlılığa sahip değil." dedi. 

"Türkiye hâlâ Avrupa Birliği'ne girmek istiyor mu?" sorusuna "Güçlü bir Avrupa için Türkiye AB'de yer almalıdır." cevabını vren Büyükelçi Müftüoğlu Türkiye'nin AB'ye girmek istediğini ifade etti.

Müftüoğlu son olarak PII gibi kuruluşların Türkiye'nin tanınmasına katkılarda bulunduğunu söyledi. 

BANGLADEŞ'TE EĞİTİM VEREN TÜRK OKULUNDAN SÜPRRİZ ZİYARET 

Türkiye'nin BM Daimi Temsilci Yardımcılığı'ndan Bangladeş'e büyükelçi olarak atanan Hüseyin Müftüoğlu konferans sonunda hoş bir sürprizle karşılaştı. Bangladeş'te hizmet veren Int'l Turkish Hope School yetkililerinin salonda bulunduğunu sonradan öğrenen Müftüoğlu ülkedeki Türk eğitim faaliyetleri ile ilgili bilgi aldı. Okulun Yönetim Kurulu Başkanı Bedrettin Suata, uzun süre Müftüoğlu ile sohbet eden Bangladeş halkının cana yakın ve iyi niyetli insanlar olduğunu anlattı. Kendisini ziyaret eden yetkililere teşekkür eden Müftüoğlu, amacının yeni görev yerinde en verimli şekilde çalışmak olduğunu ifade etti. 

PII koordinatörlerinden Mehmet Kılıç, program sonunda Büyükelçi Müftüoğlu'na teşekkür plaketi takdim etti.