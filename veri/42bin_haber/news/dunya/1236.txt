Tatlıses - Perwer buluşması
Türkücü İbrahim Tatlıses ve Şivan Perwer Kuzey Irak'ta buluştu.
 Ünlü şarkıcı İbrahim Tatlıses ile Kürt müziğinin önde gelen ses sanatçısı Şivan Perwer, yeni başlatılan barış sürecine destek olmak amacıyla, Erbil'de, "kardeşlik buluşması" adı altında bir araya geldi. 
 Görüşmeyi, "Yeni başlayan sürece destek buluşması" olarak niteleyen ses sanatçıları İbrahim Tatlıses ile Şivan Perwer kardeşliğe katkı sağlamak amacıyla ortak bir konser verebileceklerini söylediler. 
 Gerçekleşen tarihi buluşmada, İbrahim Tatlıses, "Kardeşlik, buluşması" derken Şivan Perwer de, "Kardeşlik, ve yeni başlayan sürece destek buluşması" diye nitelendirdi.
 BARIŞ ADIMLARI HEP SABOTE EDİLDİ
 Terör örgütü elebaşısı Abdullah Öcalan'la görüşmelerin daha önce gerçekleşmesi gerektiğine dikkat çeken Şivan Perwer, "Böyle bir süreç başlatıldığında hep sabotajlar yapıldı. Hep körüklendi, terör olayları dendi. Ona saldırı, buna saldırı yapıldı. Büyük kayıplar verdi bu ülke insanı. Bu süreç daha önce başlamalıydı. Herkesin bu sürece katkıda bulunması gerekir. Paris'teki son olaylar birebir Öcalan'la başlatılan görüşmeler ve gelinen süreçle ilgilidir. Sürece büyük bir darbedir. Ne zamanki demokrasi adına, hak hukuk adına bir süreç başlamışsa hemen akabinde sürece baltalama gelmiştir" dedi.
 BAŞBAKAN ERDOĞAN'IN İŞİ ÇOK ZOR
 Sanatçı Perwer, Başbakan Recep Tayyip Erdoğan'ın yeni başlayan süreçte işinin çok zor göründüğünü belirterek, "Her taraftan taşlar atılıyor. Onun için Sayın Başbakan'ın sakin bir kafayla olayları değerlendirmesi gerekir. BDP ve AK Parti yetkililerinin birbirlerine bu süreçte yakınlaşması gerekir. Bu çok önemli. Yakınlaşma olursa zaten savaş olmaz. Süreçte iyi işler hale gelir"
 İbrahim Tatlıses ise, daha önce Şivan Perwer ile bir araya geldiklerini ancak meşhur olmalarının ardından ilk kez buluştuklarını söyledi.
 "Biz aynı toprağın çocuklarıyız" diyen Perwer ise, Tatlıses'le bir araya gelmeleri için bir sebep olduğunu da ifade etti. İkili, ortak bir konser verebileceklerini de ifade etti.
 TATLISES, HERKESİ SAĞDUYUYA DAVET ETTİ
 Türkiye'nin barışa kavuşması önemli olduğunu söyleyen Tatlıses, herkesi sağduyuya davet ederek şifrenin "Sakine" olduğunu söyledi. Tatlıses,”Bu sürece darbe vurulmuştur. Hangi taraftan olursa olsun. Bunlar hep böyle körüklemişler, kötü yapmışlar. Nerede bir açılım, süreç, açılım süreci demokratik süreç, hak hukuk süreci başlamışsa her yerden bir darbe gelmiştir. Onun için Sayın Başbakan sürecin içerisinde, bir adım ileri, bir adım geri. Her taraftan taşlar atılıyor. Artık biraz "sakince" meseleleri takip edip ona göre iyi bir yön vermek gerekir.
 TATLISES, BEN SİYASETÇİ DEĞİL SANATÇIYIM DİYEREK BAHÇELİ’YE CEVAP VERDİ 
 Tatlıses, MHP lideri Devlet Bahçeli'nin kendisi hakkındaki eleştirilerinin hatırlatılması üzerine, "Ben siyasetçi değilim. Sonuna kadar barış diyorum. Benim görüşüm de budur. Ben sanatçıyım, duygu adamıyım, benim halkım beni ilgilendirir. Beni siyasetçiler ilgilendirmez" değerlendirmesinde bulundu.
 Daha sonra yeni çıkan son albümünü Tatlıses imzalayıp hediye eden Perwer, Türkiye'ye geleceğini oranın kendi ülkesi olduğuna dikkat çekti.
  