Rompuy "Esad'ın gitme vakti geldi"
 
 Kahire’deki Arap Birliği merkezinde Arap Birliği Genel Sekreteri Nebil el-Arabi ile görüşmesinin ardından gerçekleştirilen basın toplantısında konuşan Rompuy, "Beşşar Esed’in gitme vakti geldi. Suriye’de akan kan durdurulmalı" diye konuştu.  
 Birleşmiş Milletler (BM) ve Arap Birliği Suriye Özel Temsilcisi El-Ahdar el-İbrahimi’yi, Suriye krizine siyasi çözüm bulunması konusunda desteklediklerini ifade eden Rompuy, Suriye Muhalif ve Devrimci Güçler Ulusal Koalisyonu’nuna (SMDK) verdikleri desteği yineledi. Arabi ve Rompuy’un, içinde Beşşar Esed’in yer almadığı yeni bir hükümet kurulması çalışmalarına başlanması konusunda fikir birliğine vardığı ifade edildi. 
  
 ORTADOĞU'DA BARIŞ İÇİN CESUR ADIMLAR ATILMALI
  
 Mali konusuna da değinen Rompuy, bu ülkedeki silahlı grupların endişe yarattığını belirterek, Mali hükümetine ülkedeki kontrolü tekrar sağlaması çağrısında bulundu. Filistin ve İsrail sorununa ilişkin ise Rompuy, Ortadoğuda barışın sağlanması için cesur adımlar atılması gerektiğini ve ön koşul olmadan Filistin-İsrail müzakerelerinin yeniden başlatılması gerektiğini kaydetti.