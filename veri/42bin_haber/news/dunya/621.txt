'Zehirli' öksürük şurubu sonucu 13 kişi öldü
Pakistan'ın Lahor şehrinde yetkililerin "zehirli" olduğunu açıkladığı öksürük şurubunu içen 13 kişinin öldüğü bildirildi.
 İlacı bulunduran bir eczanenin kapatıldığı ve sahibinin de tutuklandığı açıklandı. Pakistan makamları, "zehirli" öksürük şurubundan ölümlerinin geçtiğimiz hafta cuma ve pazar günleri arasında yaşandığını belirtti. Ölenlerin çoğunun uyuşturucu bağımlıları olduğu kaydedildi.
 Polis, eczanelerde reçetesiz satılan öksürük ilacının bazen uyuşturucu bağımlıları tarafından kullanıldığını ifade etti. Ölenlerin bazıları, madde bağımlılarının uyuşturucu içmek için gittikleri mezarlıkta bulundu.
 Sağlık yetkilileri, olay sonrası Puncab eyaletindeki birkaç eczaneye baskın düzenlerken, ölümlere sebep olan ilacın kullanma tarihinin geçmediğini vurguladı.
 Lahor'da bu yılın başında devlet hastanelerinde kalp hastalarına verilen bozuk kalp ilaçları sonucu 100'den fazla kişi ölmüştü.
 CİHAN
  