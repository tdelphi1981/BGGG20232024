'Türkiye ile yakın işbirliği içindeyiz'
AB, Türkiye ile Suriye konusunda çalışma içinde olduğunu açıkladı.
 Avrupa Birliği (AB) Dış ve Güvenlik Politikası Yüksek Temsilcisi Catherine Ashton'un Sözcüsü Michael Mann, Suriye krizinin çözümü noktasında Türkiye'yle yakın işbirliği içinde olduklarını söyledi.
 Michael Mann, ABHaber ile mülakatında AB’nin Suriye krizinin çözümü noktasında Türkiye ile yakın işbirliği içinde çalıştığına dikkati çekerek Ashton'un Dışişleri Bakanı Ahmet Davutoğlu ile çok sık görüştüğünü söyledi.
 “Ashton, Davutoğlu ile çok sık görüşüyor. Suriye’de çözüm için Türkiye'yi önemli bir aktör olarak görüyoruz” diyen Mann, "AB, Suriye krizinin aşılması çerçevesinde aktif çalışıyor. Suriyeli mülteciler ve insani yardım ile ilgili çalışmalarımız var. Türkiye, Ürdün, Lübnan’daki Suriyeli mültecilere yardımda bulunuyoruz" dedi.
 Michael Mann, kış şartlarının mültecilerin durumunu ağırlaştırdığını, onun için Avrupa Komisyonu’nun olarak yeni yardımları devreye soktuğunu anlattı.
 AB olarak Suriye krizi bağlamında uluslararası aktörlerle çalıştıklarını, Birleşmiş Milletler ve Arap Birliği'nin Suriye Özel Temsilcisi El-Ahtar el-İbrahimi’yi desteklediklerini ifade eden Mann, “AB olarak BM ile beraber çalışıyoruz. Burada Rusya’nın tavrı önemli. Rusya ile BM’de görüş birliği sağlayamadık. Bu konuda görüş birliği için temaslarımız devam ediyor” şeklinde konuştu.
 Mann, Suriye dostlarının muhalefetin beraber çalışmasını istediklerini belirterek ayrımcılık yapılmadan tüm tarafların Esad’a karşı kurulan koalisyonda temsil edilmesini istediklerini de vurguladı.
 Esad’a alternatif gerektiğini vurgulayan Mann, Esad’ın Suriye’de artık geleceğinin bulunmadığını savunurken de “Bunu artık herkesin anlaması gerekiyor. Sivillerin öldürülmesi kabul edilemez” dedi.
 ANKA
  