Ankara Obama'ya sıcak
ABD seçmeni bugün yalnız kendi kaderine değil dünyanın kaderine yön verecek. Ankara 4 yıldır birçok konuda görüş birliği içinde olduğu Obama'ya daha yakın
 MAHMUT GÜRER / ANKARA
 DÜNYANIN gözü bugün Washington'da olacak. Ankara da süreci yakından izliyor. Ancak daha önceki ABD başkanlık seçimlerinden farklı olarak bu kez 'kaygı seviyesi' en alt düzeyde... Bunun nedeni ise, her iki adayın da dış politika projeksiyonunun Ankara'ya ters bir noktasının bulunmaması.  
 Diplomatik kaynaklara göre, Ankara mevcut Başkan Barack Obama ile yaklaşık 4 yıldır oldukça yakın çalışıyor. Bu süre içerisinde özellikle terörle mücadele, istihbarat ortaklığı, Ortadoğu gibi konularda çok yakın işbirliği sağlandı. Ankara Obama'nın seçilmesi durumunda ilişkilerin aynı şekilde devam etmesini öngörüyor. Bu nedenle ABD halkının Obama'yı tercih etmesi istemi Ankara'da daha ağır basıyor. Ankara'nın bu yaklaşımının temel nedenini ise, Obama ile yürütülen 'stratejik ve model ortaklık' politikasının devamı oluşturuyor. Obama ile yakalanan bu süreç, 'ABD ile Türkiye arasında şimdiye kadar yakalanan en verimli ortaklık' olarak tanımlanıyor.
 OBAMA'NIN ARTILARI
 ABD Başkanı'nın ilk ikili yurtdışı ziyaretini Ankara'ya yapmış olması, İsrail'i Filistin konusunda çözüme zorlaması ve İran'a olası bir askeri müdahaleye sıcak yaklaşmaması da Türkiye'nin Obama'ya sıcak bakmasındaki etkenler olarak sıralanıyor. İki adaya Ankara'nın genel bakışı şöyle özetlenebilir:
 İran ve Predator ihtilafı
 -  Ankara, Obama yönetimiyle 4 yıldır çok yakın biçimde mesai yapıyor. Özellikle Ortadoğu konusunda ortak adımlar atılması, Kürecik'te NATO radarının yerleştirilmesinde hiçbir sorun yaşanmaması, George Bush döneminde başlayan 'terörle mücadelede istihbarat paylaşımının' sürmesi Ankara'yı mutlu ediyor. 
 -  Obama'nIn 'Danıştığım 5 liderden biri Erdoğan' açıklaması ve her ay CIA Başkanı, Genelkurmay Başkanı, Dışişleri Bakanı gibi üst düzey isimlerin Ankara'da temaslarda bulunması Obama'nın Türkiye'ye verdiği önemi de gösteriyor.
 - Obama'nın Filistin-İsrail çözümsüzlüğünde daha tarafsız bir tavır takınması, Mavi Marmara'nın ardından İsrail'e de Türkiye'ye de eşit mesafede bulunması Ankara'nın takdirini kazandı.
 - OBAMA sözde Ermeni soykırımı iddiaları ile ilgili olarak ilk seçim kampanyasında sözler vermiş olmasına karşın, Ankara'yı kıracak herhangi bir adım atmadı. Ancak 2015'te Senato'dan sözde soykırımın tanınması doğrultusunda bir yasa geçmesi durumunda bunu veto edip etmeyeceği net değil. Bu belirsizlik Obama'nın eksi hanesine yazılıyor.
 - Ankara'nın Obama yönetimiyle ilgili iki hayal kırıklığı bulunuyor. İlki, Obama'nın Türkiye tarafından yoğun uğraşlarla oluşturulan ve İran'ın nükleer çalışmalarını kontrol altına alan 'Tahran Anlaşmasını' veto etmesi... İkincisi ise, Türkiye'nin terörle mücadelede kullanmak üzere ısrarla istediği silahlı Predator türü insansız hava araçları için kongreden onay alamaması.
 İsrail siyaseti can sıkabilir
 - MİTT Romney'in A takımı, George Bush dönemindeki isimlerden oluşuyor. Bu da Ankara'ya Romney'in seçilmesi durumunda izleyeceği politikayla ilgili fikir veriyor.
 - Romney'İn başkan olması durumunda Ortadoğu, terörle mücadelede ortaklık, istihbarat işbirliği ve güvenlik işbirliği gibi konularda hiçbir sıkıntı yaşanması beklenmiyor.
 - Romney seçilirse 2015'te sözde Ermeni Soykırımı ile ilgili herhangi bir yasanın onaylanmasına Ankara pek olası bakmıyor.
 - Ankara, Romney'le sıkıntı yaşanması olası tek konuyu Türkiye-İsrail krizi olarak görüyor. Obama, İsrail'e daha mesafeli bir politika belirlemiş olmasına karşın, Romney'in bazı konularda İsrail'in çıkarlarını Türkiye'nin çıkarlarının üzerinde tutabileceği konuşuluyor. Romney, bir konuşmasında 'Başkan olduğum zaman ilk gezimi Obama'nın yaptığı gibi Kahire veya Ankara'ya değil Kudüs'e yapacağım' demişti.