Japonya'ya virüs şoku
Japonya Uzay Araştırma Kurumu'ndaki (JAXA) bir bilgisayara virüs bulaştığı ortaya çıktı. Bulaştığı bilgisayardaki bilgileri toplayıp başka bir yere gönderen virüsün, Epsilon adlı roket programına dair bilgileri de başka yerlere iletmiş olabileceği sanılıyor.
JAXA yaptığı açıklamada, bir çalışanın bilgisayarda virüs tespit ettiklerini bildirdi. Bilgisayara virüs bulaştığının 21 Kasım'da tespit edildiğini ve bilgisayarın hemen ağ dışına çıkarıldığını kaydetti. JAXA, virüsün ne tür bilgiler çaldığının henüz kesinleşmediğini ancak virüsün bulaştığı bilgisayarda uzay gemilerinde kullanılmak üzere üzerinde çalışılan yeni roket programı Epsilon'a dair bilgiler olduğunu belirtti. Bu roketle, bin 200 kilogram ağırlığındaki yükler uzaya gönderilebiliyordu. Ayrıca Epsilon, askeri amaçlar için de kullanılabilecekti. Bununla birlikte roketler, uzaktan kontrol edilebiliyor. Japonya Uzay Kurumu, sızıntı için özür dilerken güvenlik önlemlerini artıracağını açıkladı. Japonya, proje için 15 milyar yen harcamıştı.

Japonya, virüsün nereden bulaşmış olabileceğine yönelik bir açıklama ise yapmadı. Ancak Çinli hackerların, dünya genelinde bu tür saldırılar düzenledikleri biliniyor. Tokyo ile Pekin arasında, Doğu Çin Denizi'nde yer alan adalar nedeniyle de kriz yaşanıyor. Japonya, kontrolü altındaki adaları kamulaştırması Çin'in tepkisini çekmişti. Çin genelinde Tokyo karşıtı gösteriler düzenlenmişti.