Irak'ta kadınlara özel af
Irak'ta bazı kabilelerin ileri gelenlerinin oluşturduğu bir heyet, Başbakan Nuri el-Maliki'ye kadın tutukluların serbest bırakılması talebini iletti.
Kabile liderlerinden oluşan heyet, ülkedeki bütün kadın tutukluların ailelerini özel af dilekçesi vermeye çağırdı. Yapılan açıklamada, dilekçe verilmesi durumunda özel af talebinin Başbakan Maliki'ye sunulacağı kaydedildi.

Açıklamada kadın tutuklulara ilişkin şunlar kaydedildi: 'Başbakan Maliki ile istisna gözetilmeksizin bütün kadın tutukluların serbest bırakılması için yetkili komite aracılığıyla özel af dilekçesi verilmesi üzerine anlaştık. Irak'taki kadın tutukluların ailelerini özel af dilekçesi vermeye çağırıyoruz'

Heyet ile Maliki arasında meşru taleplere ilişkin bütün konuların görüşüldüğü belirtilen açıklamada, 'Başbakanlık, anayasa ile güvence altına alınan meşru taleplere cevap vermeyi onayladı. Heyet'in göstericilerin taleplerini inceleyen bütün komitelerle koordinasyon kurması ve kontrol etmesi üzerinde anlaşıldı' ifadelerine yer verildi.

Başbakan ile tartışma konusu olan sorumluluk ve adalet kanununun da görüşüldüğü ifade edilen açıklamada, millet meclisi ve ilgili makamların Irak'ın birliğini korumak için kamu çıkarına hizmette işbirliği yapmaları istendi.

Irak Başbakanı Nuri el-Maliki'nin bürosundan yapılan yazılı açıklamada ise Maliki'nin Irak'ın birçok kentinden kabilelerin oluşturduğu heyeti kabul ettiği, görüşmede ülkenin birlik, güven ve istikrarını korumak için çaba sarf edilmesi gerektiğini vurguladığı belirtildi.