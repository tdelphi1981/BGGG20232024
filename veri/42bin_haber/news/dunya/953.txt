Netanyahu ve Kral'dan gizli 'Suriye' zirvesi
İsrail Başbakanı Binyamin Netanyahu, Ürdün Kralı Abdullah'la gizli "Suriye" görüşmesi yaptı. İki liderin, Esad rejiminin elindeki kimyasal silahları ele aldığı iddia edildi.
İsrail ordu radyosu, İsrail Başbakanı Binyamin Netanyahu ile Ürdün Kralı Abdullah'ın "Suriye'nin kimyasal silahları" konusunda Amman'da gizlice buluştuğunu duyurdu.

İsrail ordu radyosunun haberine göre, Netanyahu ve Kral Abdullah, Suriye'deki son gelişmelerin yanı sıra, Şam rejiminin elinde bulunan kimyasal silahları konuştu.

Haberde görüşmenin tam tarihi ise verilmedi. İsrail Başbakanı Binyamin Netanyahu'nun sözcüsü de, söz konusu görüşmeyi yalanladı.

'ÜRDÜN'LE ÇIKARLARIMIZ ORTAK'
İsrail gazetesi Yedioth Ahronoth gazetesi de, Netanyahu ve Kral Abdullah'ın görüşmeye Suriye haritasıyla girdiklerini belirtti.

İsrail ordu radyosuna açıklama yapan İsrail Başbakan yardımcısı Moşe Yaalon, ülkesiyle Ürdün'ün pek çok ortak çıkarı olduğuna işaret etti.

'KANIT YOK'
Suriye'deki kimyasal silahlara konusuna da değinen Yaalon, "Suriye'de kimyasal silah kullanıldığı yönündeki haberleri teyid edemiyoruz ancak durumu büyük bir endişeyle takip ediyoruz" dedi.

HİZBULLAH ENDİŞESİ
Suriye'deki kimyasal silahların Lübnan merkezli Hizbullah'ın eline düşmesinden korkan İsrail, böyle bir olasılık halinde müdahalede bulunacağını açıklamıştı.