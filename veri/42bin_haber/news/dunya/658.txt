Hollanda'da iktidar ortağından Türkiye tepkisi!
Hollanda Parlamentosu'nun alt kanadını oluşturan Temsilciler Meclisi'nde AB'nin genişleme süreciyle ilgili yapılan oturumda, iktidarın büyük ortağı Liberal Parti (VVD), AB'nin Türkiye'ye yaptığı maddi yardımların sonlandırılmasını istedi. Türkiye'nin üyelik sürecinde uzun yıllardır bir ilerleme kaydedilemediğini belirten VVD milletvekili Mark Verheijen, Kıbrıs ve azınlık hakları konusunda da bir gelişme olmadığını kaydetti.

AB'nin katılım öncesi Türkiye'ye verdiği parasal desteğe de karşı çıkan Verheijen, üyelik müzakereleri başladığından bu yana Türkiye'ye yıllık 860 milyon Euro olmak üzere şimdiye kadar toplam 6 milyar avro para yardımı yapıldığını dile getirerek, "Türkiye, ekonomisi büyümesine ve müzakereleri yavaşlatmasına rağmen ödüllendirildi" dedi.

Tartışma sırasında söz alan aşırı sağcı Geert Wilders'ın liderliğini yaptığı Özgürlükler Partisi (PVV) milletvekili Bary Madlener ise Türkiye hakkında sert ifadeler kullandı. Madlener'in sözlerine Dışişleri Bakanı Frans Timmermans ile muhalefet kanadına mensup Demokratlar 66 (D66) partisinin lideri Alexander Pechtold tepki gösterdi.

Meclisin, müttefik bir devlet hakkında bu tür konuşmaların yapıldığı bir yer olarak anılmamasını isteyen Pechtold, bu tarz konuşmanın sürmesi halinde oturumu terk edeceğini belirtti.

Oturumu yöneten Meclis Başkanvekili Rene Leegte de bunun üzerine Bary Madlener'i uyarmak zorunda kaldı.

Aşırı sağcı milletvekilinin sözlerine cevap veren Dışişleri Bakanı Frans Timmermans ise, "Tecrübelerime göre gerçekci argümanları olmayan hakarete yöneliyor" dedi.

AB'nin Türkiye'ye yaptığı parasal yardımı da savunan Timmermans, üyelik katılımı öncesi kişi başına göre hesaplanarak yapılan yardımın bazı ülkelere verilenden az olduğunu vurguladı.

Timmermans, büyüyen ekonomisiyle bölgede farklı bir konuma sahip Türkiye'nin AB;ye üye olmayı istediğini de kaydetti.

Öte yandan bu yıl Türkiye-Hollanda arasındaki en sıcak biçime büründüğü dönemlerden biri. İki ülke arasındaki diplomatik ilişkilerin 400. yılı nedeniyle karşılıklı pek çok etkinliğin düzenlendiği ve Cumhurbaşkanı Abdullah Gül'ün, Hollanda Kraliçesi Beatrix'in konuğu olduğu etkinlikler çerçevesinde  Türkiye de Hollanda Veliaht Prensi Willem Alexander ile eşi Prenses Maxima'yı ağırladı.