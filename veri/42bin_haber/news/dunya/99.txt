Mısır'da Şura Meclisi üyeleri yakında açıklanacak
Mısır'da Şura Meclisi üyelerinin atanmasına yönelik çalışmalar sürüyor.
 Mısır Anayasası'na göre 270 kişiden oluşan Şura Meclisi'nin üçte birini Cumhurbaşkanı Muhammed Mursi atayacak. Cumhurbaşkanlığı sözcüsü Yasir Ali, Şura Meclisi üyeliği için bazı isimler üzerinde durulduğunu, ancak henüz anlaşmaya varılmadığını söyledi.
 AA muhabirine açıklamada bulunan Ali, anlaşma olması durumunda kısa sürede isimlerin açıklanacağını söyledi. Yeni Anayasa'da Şura Meclisi'nin yer almamasını isteyen siyasetçiler olduğu hatırlatılan Ali, meclisinin ulusal birliğin ve toplumsal barışın sağlanması için çalıştığını belirtti.
 Anayasa Mahkemesi tarafından feshedilen Millet Meclisi'ne ilişkin de açıklama yapan Ali, ''Fesih kararı yargıdan geçse de Anayasa, Cumhurbaşkanına kurucu meclis oluşturma hakkı tanıyor. Böyle bir durumda Mursi yeni bir meclis oluşturabilir'' dedi.
  