Obama ve Romney için kritik gün
İki aday, seçim yarışının kaderini belirlemede çok kritik öneme sahip ikinci televizyon tartışmasında bugün yeniden kozlarını paylaşacak.
 ABD Başkanı Barack Obama ile Cumhuriyetçi Parti'nin başkan adayı Mitt Romney, seçim yarışının kaderini belirlemede belki de en kritik rolü oynayacak ikinci televizyon tartışması için ekranları başındaki milyonlarca Amerikalı'nın önünde bir kez daha kozlarını paylaşacak.
 New York'taki Hofstra Üniversitesi'nde halkla toplantı formatında yapılacak olan ikinci münazarada, bu kez moderatörün yanı sıra, seçmenler de iki adaya sorular yöneltecekler. Moderatörlüğünü CNN televizyonundan Candy Crowley'nin yapacağı oturum, iç ve dış politika konularını kapsayacak.
 Obama'nın ilk oturumdaki ''pasif'' performansı, Romney'nin ise münazaranın ''galibi'' olarak anketlerde yükselişe geçmesi, bu sefer Amerikalı seçmenlerin karşılarında daha hararetli bir münazara bulacağı beklentisini artırdı. ABD Başkan Yardımcısı Joe Biden'ın geçen haftaki başkan yardımcıları münazarasında, Obama'nın ''açtığı yaraları örtmeye çalışan'' başarılı bir performans ortaya koyması, Demokratları umutlandırdı. 
 Oturumun Obama ve Romney için farklı açılardan öneme sahip olduğunu söylemek mümkün. İlk münazarada, destekçilerinde ''hayal kırıklığı'' yaratan performansıyla seçim yarışında yara alan ve Romney'nin gaflarının da etkisiyle münazaradan önce açık ara önde olduğu ülke genelindeki anketlerin birçoğunda üstünlüğü Romney'ye kaptıran Obama, şimdi bu hasarı telafi etmenin baskısını üzerinde hissedecek.
  