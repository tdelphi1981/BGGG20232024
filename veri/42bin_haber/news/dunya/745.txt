İsrail'de sürpriz istifa
İsrail Dışişleri Bakanı Avigdor Lieberman hakkındaki yolsuzluk suçlamaları nedeniyle görevinden istifa etme kararı aldı 
 İsrail Dışişleri Bakanı Avigdor Lieberman hakkındaki yolsuzluk suçlamaları nedeniyle istifa etme kararı aldı.
 
 İsrail Adalet Bakanlığı'nın suç duyurusunun ardından açıklama yapan Dışişleri Bakanı Avigdor Lieberman hakkındaki suçlamaların yaklaşan seçimleri etkilemesini istemediği için istifa kararı aldığını söyledi.
 
 Lieberman, "Suça karışmadım ancak Başbakan Yardımcılığı ve Dışişleri Bakanlığı görevlerimden istifa etme kararı aldım" dedi. 
 
 Lieberman, e-posta üzerinden yaptığı açıklamada, "en kısa zamanda adını temize çıkarmayı da umduğunu" ifade etti.
 
 DÜN 'İSTİFA ETMEM' DEMİŞTİ
 
 İsrail Adalet Bakanlığı dün Dışişleri Bakanı Lieberman'ın, yolsuzluk ve güveni suistimal etmekten suçlanacağını duyurmuştu.
 
 Yanlış bir şey yapmadığını söyleyen Lieberman, ilk açıklamasında suçlamalar nedeniyle istifa etmek zorunda olmadığını söylemişti.
 
 'RÜŞVET'TEN AKLANDI
 
 İsrail Adalet Bakanlığı, 54 yaşındaki Avigdor Lieberman hakkında 11 yıldır sürdürülen "kara para aklama" ve "rüşvet" suçlamalarıyla ilgili ise, dava açılmasına gerek olmadığını belirtmişti.
 
 SEÇİMDEN GALİP ÇIKABİLİRDİ
 
 İsrail'de yapılan kamuoyu anketleri, Lieberman'ın sağcı İsrail Evimiz (Yisrael Beiteinu) partisi ile Başbakan Binyamin Netanyahu'nun Likud partisinin 22 Ocak'ta yapılacak seçimlerden galip geleceğine işaret ediyordu.
 
 TÜRKİYE İLE İLİŞKİLERİ GERMİŞTİ
 
 İsrail siyasetinde aşırı görüşleriyle tanınan Dışişleri Bakanı Lieberman, Türkiye ile ilişkilerin gerilmesinde de önemli bir rol oynamıştı. Lieberman, 9 Türk'ün öldürüldüğü Mavi Marmara baskını nedeniyle İsrail'in Türkiye'den özür dilemesine şiddetle karşı çıkmıştı.
 
 BARAK DA SİYASETİ BIRAKTI
 
 Bundan kısa bir süre önce İsrail Savunma Bakanı Ehud Barak da, siyaseti bırakma kararı almıştı. Barak, 22 Ocak'taki seçimlerde aday olmayacağını açıklamıştı. 
 
 NTV