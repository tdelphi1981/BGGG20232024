İnternet suçlarında ilk sırada dolandırıcılık ve casusluk yer alıyor
Almanya'da önceki yıl siber suçlarda yüzde 9,3 oranında artış olduğunu belirten Mecklenburg Vorpommern Kriminal Dairesi Direktörü Ingolf Mager, bu suçların 2012 yılında da artmış olabileceğini söyledi. Mager, siber suçlarda ilk sırayı ağırlıklı olarak dolandırıcılık ve kişisel bilgilerin çalınmasının aldığını belirterek, "Bu suçlarla ilgili şikâyetlerin üçte biri ise çocuk pornografisinden kaynaklanıyor." dedi.
 Almanya'da internet (siber) suçlarında her geçen yıl artış yaşanıyor. Siber suçlarda yaşanan artış hakkında Alman haber ajansı dpa'ya açıklamada bulunan Mecklenburg Vorpommern Kriminal Dairesi Direktörü Ingolf Mager, www-(world wide web) suçlarda 2011 yılında yüzde 9,3 ile 5 bin 304 artış yaşandığını belirtti.
 Siber suçlarda ilk sırayı ağırlıklı olarak dolandırıcılık ve casusluğun aldığına işaret eden Mager, "Dolandırıcılık daha çok internet üzerinden yapılan alışverişlerde meydana geliyor. Aynı şekilde kötü niyetli kişiler şahsi ve resmi bilgileri ele geçirmek için sabotaj ve casusluk yapıyor. Buna da en çok bilgisayarlardaki virüs koruması boşlukları sebep oluyor. Çünkü bilgisayarların virüslere karşı zayıf tarafının olup olmadığı sürekli kontrol ediliyor." dedi.
 ASAYİŞ DAİRESİ BİLE HEDEF OLUYOR
 Polisin hatta Kriminal Dairesi'nin bile bu tür korsan saldırılarına hedef olduğunu hatırlatan Mager, herkesin kendi kişisel bilgilerini koruması gerektiğini söyledi.
 Facebook gibi sosyal paylaşım sitelerinin de dolandırıcılar tarafından kullanıldığına dikkat çeken Mager, "İçişleri Bakanlığı bünyesinde 2011 yılında siber suçlarla mücadele etmek için bir bölüm kuruldu." bilgisini verdi.
 ŞİKAYETLERİN SAYISI ALTI BİNİ BULDU
 Geçtiğimiz yıl açılan bu siteye dünyanın dört bir yanından yaklaşık 6 bin şikâyet geldiği ve şikâyetlerde ilk sırayı çocuk pornosunun aldığı belirtiliyor.
 Sadece 2012 yılında yapılan 700 ihbardan üçte birini çocuk pornografisi, 200?ünü kişisel bilgilerin çalınması ve kredi kartı dolandırıcılığı, 87'sini aşırılıkla ilgili bilgilerin yer aldığı siteler oluşturdu.
 (CİHAN)