Rusya: Suriye'yi desteklemedik
Rusya Dışişleri Bakanı Sergey Lavrov, "Suriye rejimini asla desteklemediklerini" söyledi.
Rusya Dışişleri Bakanı Lavrov, Rusya'ya resmi ziyarette bulunan Belçika Dışişleri Bakanı Didier Reynders ile ortak basın toplantısı düzenledi.

Lavrov, Suriye'deki olaylar ve Batı'yla İran arasında yürütülen nükleer görüşmelerle ilgili açıklamalarda bulundu.

"Suriye rejiminin Rusya'yı hiçbir zaman büyülemediğini" belirten Lavrov, "Bu rejimi asla desteklemedik. Bizim politikamız, Cenevre Mutabakatı'nın uygulamaya konulması için taraflara yardımcı olmak" dedi.

Lavrov ayrıca, "dış güçlerin Suriye'deki savaşı teşvik etmeyi durdurması gerektiğini" ifade etti.

Rusya Başbakanı Dmitriy Medvedev de, önceki gün Davos'ta yaptığı açıklamada, Suriye Devlet Başkanı Beşşar Esed'in reformları hızlı biçimde hayata geçirmeyerek, hayati bir hata yaptığını, Esed'in iktidarda kalma şansının her geçen gün azaldığını belirtmişti.

-"Bazı Batı devletlerinin ve İran'ın çocuk kaprisi yapmaması gerekiyor"-

İran ve Batı devletleri arasından yaşanan gerginlikle ilgili sağduyu çağrısı yapan Lavrov, İran'ın nükleer programı konusundaki görüşmelerin yeni turunun, tarafların yer seçimi konusunda anlaşamaması nedeniyle geciktiğini ve bunun anlamsız bir tartışmaya yol açtığını dile getirirken, "Hem İran hem de bazı Batı devletlerinin çocuk kaprisi yapmaması gerekiyor" dedi.

Lavrov, müzakerelerin bir an önce başlaması gerektiğinin altını çizerken, "Müzakere edilecek konu, müzakere edilecek yerden çok daha önemlidir. Rusya olarak, her nerede olursa olsun müzakerelere katılmaya hazırız" değerlendirmesinde bulundu.