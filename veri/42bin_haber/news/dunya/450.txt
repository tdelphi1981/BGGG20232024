'Patriot kararı, Aralık başından önce alınmayabilir'
Wall Street Journal, Türkiye’nin Patriot talebine ilişkin nihai resmi onayın, Almanya ve Hollanda parlamentolarında yapılacak görüşmeler nedeniyle NATO Dışişleri Bakanlarının Aralık toplantısına kalabileceğini yazdı.
 Türkiye’nin NATO’dan resmen talep ettiği Patriot füzelerine ilişkin resmi onayın, hem Almanya hem de Hollanda hükümetlerinin konuyu parlamentolarına taşıyacakları için NATO Dışişleri Bakanlarının Aralık toplantısından önce verilmeyebileceği belirtiliyor. 
 Wall Street Journal, NATO Genel Sekreteri Anders Fogh Rasmussen’in Türkiye’nin talebine ilişkin açıklamasında Türk hükümetinin mektubunda füzelerin sadece savunma amacıyla kullanılacağını belirttiğine dikkat çekerek NATO’nun “taahhüdünün sınırlarını” açıkça belli etmek istediğini yazdı.
 
 NATO yetkilileri ve diplomatlarının, Türkiye’nin talebine ilişkin çeşitli toplantıların yapılacağını söylediklerine dikkat çeken gazete “Alman ve Hollanda parlamentolarında beklenen görüşmeler nedeniyle nihai resmi onay, NATO Dışişleri Bakanlarının Brüksel’de bir araya geleceği Aralık başına kadar geciktirilebilir” diye yazdı.
 Bu ülkelerin hükümetlerin Ankara’ya füzelerin bir uçuşa yasak bölge için kullanılamayacağını belli etmek istediklerini de kaydeden gazeteye göre, Hollanda Dışişleri Bakanlığının bir sözcüsü, hükümetin Türk talebini “NATO ittifakı içerisindeki dayanışmayı düşünerek” değerlendireceğini söyledi.
 ABD gazetesi, Hollanda hükümetinin teknik olarak konuşlanmayı onaylayabileceğine, konuyu yarın veya gelecek hafta Cuma günü görüşeceğine işaret ederken de “Ancak hükümet, konuyu, zaten lehinde geniş bir çoğunluğun beklendiği parlamentoya götürecek” dedi.
 Almanya’nın da, kararın Federal Meclisi’nin onayına bağlı olduğunu açıkladığını anımsatan gazete, Alman hükümetinin, Federal Meclis’in talebi Aralık başına kadar onaylaması beklentisini de yansıttı.
 
 WSJ, haberinde “Analistler, Patriotların konuşlanmasının Ankara’nın mevcut hava savunmasını önemli ölçüde iyileştireceğini söylüyor, ancak füzelerin tek başlarına  Türkiye’nin Suriye sınınında bir tampon bölgesi kurmasına olanak sağlayabileceği yönündeki spekülasyona karşı uyarıyorlar” diye yazdı.
 ANKA
  