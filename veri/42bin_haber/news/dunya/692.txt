Srebrenitsa'da acılar bir kez daha tazelendi
Avrupa'nın, İkinci Dünya Savaşı'ndan sonra yaşadığı en büyük trajedi olan Srebrenitsa soykırımında hayatını kaybeden ve daha önce toprağa verilen 98 şehidin yeni tespit edilen kalıntıları, Potoçari Şehitliği'ndeki mezarlar açılarak yeniden defnedildi. Savaş zamanında Birleşmiş Milletler tarafından güvenli bölge ilan edilen Srerenitsa'da, Sırplar tarafından 11 Temmuz 1995'te soykırıma uğrayan 8 bin 372 sivilin yattığı Potoçari Anıt Mezarlığı'nda acılar bir kez daha tazelendi.

Eski Yugoslavya'da işlenen savaş suçları için Lahey'de kurulan mahkemece insanlığa karşı suç işlemekten yargılanan Bosnalı Sırplar'ın eski askeri lideri Ratko Mladiç komutasındaki birliklerin 11 Temmuz 1995'te Srebrenitsa'ya girmesiyle başlayan katliamın bazı kurbanlarının cenazeleri, aradan geçen 17 yıla rağmen hala tamamlanamadı.

Soykırıma uğrayan ve toplu mezarlara konulan bazı kurbanların kalıntıları farklı yerlerde bulundu. Soykırım kurbanlarının bazılarının cenazesi bulunan kısımlarıyla eksik defnedildi. Uzuvları eksik olarak defnedilen kurbanların cenaze törenlerinin ardından bulunan kemik parçaları, mezarlar açılarak yeniden defnetme süreci başlatıldı.

Srebrenitsa'daki Potoçari Mezarlığı'nda düzenlenen çalışmalara Srebrenitsa kurbanlarının yakınları da katıldı.

Adli Tıp Uzmanı ve Podrinye Kayıpları Arama Enstitüsü Başkanı Rifat Keşetoviç, çalışmalar sırasında AA muhabirine yaptığı açıklamada, 1999 yılından bu yana bu işi yaptığını, daha önce toprağa verilen 98 Srebrenitsa kurbanının, yeni tespit edilen kalıntılarıyla birleştirilmesi için mezardan çıkarma sürecinin sürdüğünü söyledi.

Srebrenitsa kurbanlarını belirleme sürecinde birçok "ikinci toplu mezardan çıkarılan ceset kalıntıları" bulunduğunu belirten Keşetoviç, bu yüzden cenazesi tamamlanmayan soykırım kurbanları bulunduğunu ifade etti.

Keşetoviç, "Bu belirleme süreci içerisinde aslında, ailelere ve bu işle uğraşan uzmanlara, yeni kalıntıları tespit edilen ve hala tamamlanmamış olan cesetlerin, tekrar gömülmesi
mi yoksa tamamlanması için beklemesi mi gerektiği yönünde soru işareti bulunuyor. Bu tamamen ailelere bağlı bir karar. Burada çoğu kurban tamamlanmış durumda, fakat bazılarının hala kalıntıları eksik" diye konuştu.

210 kurbanın mezarı tekrar açıldı

Daha önce de 112 mezarın açıldığını hatırlatan Keşetoviç, en son çıkarma işleminin Mayıs ayında yapıldığını ve şimdiye kadar 112 Srebrenitsa kurbanının yeniden toprağa verildiğini söyledi. Keşetoviç, ikinci kez toprağa verilecek olan 98 kurbanla birlikte bu sayının 210 olacağını bildirdi. Keşetoviç, bu süreçteki çalışmaların 17 Aralık'a kadar süreceğini söyledi.

Srebrenitsa'daki Potoçarı Şehitliğ'ne soykırımda kaybettiği kayın babası Husein Hasanoviç'i bir kez daha son yolculuğuna uğurlamak için gelen Aliya Hanciç, kayın pederinin ilk cenaze töreninde sol eli olmadan toprağa verildiğini, enstitünün çalışmaları sonucunda sol elinin bulunduğunu, bu sefer tamamlanmış olarak toprağa verileceğini söyledi.

Hanciç, "Burada bulunmak gerçekten kolay değil. Bir taraftan acılarımız tazelendi ama diğer yandan az da olsa bir kolaylık hissettik. Srebrenitsa bir daha hiç kimse ve hiçbir yerde yaşanmasın" şeklinde konuştu.

Bosna-Hersek'in Biyelyina kentinde yaşayan Senada Lyeskovitsa da savaşta babasını kaybettiğini ve savaştan sonra ilk yapılan cenaze töreni sırasında toprağa verildiğini söyledi. Lyeskovitsa, "Babamın ilk cenazesine katılamadım. Benim için gerçekten zordu. Bugün de hala öyle ama bu sefer kendimi zorladım ve babamı son yolculuğuna uğurlamak için buraya geldim" dedi.

Birkaç günde 8 binden fazla Boşnak'ın katlediliği soykırımın baş sorumlusu Bosnalı Sırpların eski komutanı Ratko Miladiç ve siyasi liderleri Radovan Karaciç'in, Lahey'deki Uluslararası Eski Yugoslavya Savaş Suçları Mahkemesi'nde yargılanması devam ediyor.