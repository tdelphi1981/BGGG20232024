Sırbistan devlet zirvesine suikast girişimi
Sırbistan İçişleri Bakanlığı, Cumhurbaşkanı Tomislav Nikoliç, Başbakan İvitsa Daçiç ile Başbakan Yardımcısı ve Savunma Bakanı Aleksandar Vuçiç'in seyahatlerde kullandığı uçakta, arıza çıkarma teşebbüsünde bulunulduğuna ilişkin bilgiye ulaşıldığını açıkladı.
Sırbistan İçişleri Bakanlığı'ndan yapılan yazılı açıklamada, ülke İstihbarat ve Güvenlik Ajansı'nın (BİA), hükümete ait ve devlet zirvesinin kullandığı uçakta arıza çıkarılmaya çalışıldığına yönelik girişimler olduğu yönünde bilgiye ulaştığı bildirildi.

Açıklamada, 'Bazı suç örgütlerinin önderleri, suç örgütlerine yarar sağlamak amacıyla hükümet uçağına tahrip girişiminde bulunarak, uçakta arıza çıkarmaya çalıştı. Bu girişim, uçak yurtdışındayken, uçağa erişimi olan yetkili kişiler üzerine gerçekleşmesi planlanıyordu. Çıkarılacak arıza, uçak havalanmadan kısa bir süre sonra uçağın düşmesini sağlayacaktı' ifadelerine yer verildi.

Arıza girişimin zamanına ilişkin bilgi verilmeyen açıklamada, Başbakan İvitsa Daçiç'in bugün söz konusu uçakla İrlanda ziyaretine gittiği belirtildi.

Başbakan Daçiç'in akşam saatlerinde de aynı uçakla başkent Belgrad'a döndüğü öğrenildi.