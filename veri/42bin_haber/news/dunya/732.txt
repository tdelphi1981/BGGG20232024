'AB Dönem Başkanlığı'nda sırtımdan bıçaklandım'
Rum lider Dimitris Hristofyas, Güney Kıbrıs'ın Avrupa Birliği (AB) Dönem Başkanlığını yerine getirirken "sırtından bıçaklandığını" söyledi.
 Fileleftheros gazetesine göre, Hristofyas, altı aylık AB dönem başkanlığının tamamlanması dolayısıyla AB Daimi Temsilciliği tarafından Brüksel'de düzenlenen toplantıda, "AB içerisinde Güney Kıbrıs'ın dönem başkanlığından şüphe duyan herkese karşı içini döktü".
 Habere göre, "AB'ın farklı  yönlerinden sırttan bıçaklanmaların geldiğini" söyleyen Hristofyas, Güney Kıbrıs'la ilgili "kara para aklama, Rusya'nın önemli kişileri için cennet olduğu" gibi iddiaları örnek gösterdi ve "Bunlar belden aşağı vurmadır." ifadesini kullandı.
 AB için hizmet etmeye çalıştıkları dönemde bu tür olaylar yaşadıklarını anlatan Hristofyas, aynı sürede yaşanan olaylarda milli gelirin yüzde 20-23'ünü (4,5 milyar euro) kaybettiklerine işaret etti.
 Avrupa Komisyonu Başkanı Jose Manuel Barroso ve Avrupa Konseyi Başkanı Herman Van Rompuy ile görüşmesinde aldıkları yaralar konusunda bilgi verdiğini söyleyen Rum lider, bunları Avrupa Konseyi toplantısında da dile getireceğini ifade etti.  Hristofyas, bir değerlendirme yapmaları için kendilerine söz verileceğini, başarılarının yanı sıra Güney Kıbrıs aleyhine davranışlardan da bahsedeceklerinden emin olunmasını istedi.
 Güney Kıbrıs'ın AB dönem başkanlığını devralacakları günlerde Troyka'nın adaya geldiğini ifade eden Hristofyas, Avrupa Konseyi'nde kalkınma ve istihdam yaratma konusunda doğru karar aldıklarını ancak Troyka'nın ekonomi için felaket olan tüm durumlar için bir reçete uyguladığını anlattı.
 Ekonomik sorunlardan bahsederken Yunanistan ve Kıbrıs'ın iki bankasından kaynaklanan sorunlara dikkat çeken Hristofyas, "Suçlu olanlar, henüz suçlarının karşılığını bir sent bile ödemediler."  ifadesini kullandı ve en kısa zamanda araştırmaların sonuçlanacağına, adaletin yerine geleceğine inandığını ifade etti.
 CİHAN
  