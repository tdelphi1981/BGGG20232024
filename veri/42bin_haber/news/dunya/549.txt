Meşal’den Türkiye’ye teşekkür
Hamas'ın Siyasi Büro Şefi Halid Meşal, Türk hükümeti ve halkına teşekkür ederek, İsrail'i son saldırıda "yenilen taraf" olarak niteledi.
 Cansuyu Derneği heyetinin de aralarında olduğu Türk heyetini kabulü sırasında Cihan Haber Ajansı'na konuşan Halid Meşal, "Türkiye son savaş başta olmak üzere her zaman yanımızda oldu. İslam ümmetinin birliğinin en büyük göstergesi oldu. Bize destek olan Türkiye halkına teşekkürlerimizi sunuyorum." dedi.
 İsrail'e karşı zafer kazandıklarını ve bunu Mısır, Türkiye ve Katar gibi ülkelerin desteğiyle başardıklarını vurgulayan Meşal, "İsrail, İzzeddin Kassam Tugayları'nın büyük komutanı Ahmed Caberi'yi şehit etti;  ama kendisi yenildi, zelil oldu. Netanyahu hem savaşı hem de seçimleri kazanacağını düşünüyordu; ama savaşı kaybetti. Savaşı Allah'ın izni ile Filistin kazanmıştır." dedi.
 KİMİN KAZANDIĞINI NETANYAHU'NUN YÜZ İFADESİNDEN ANLAYABİLİRSİNİZ
 Ateşkes anlaşmasına giden süreci de değerlendiren Meşal, şu ifadeleri kullandı: "İsrail bizi yenebileceğini zannetti, yenemeyince hastaneleri, evleri ve camileri bombalamaya başladı. Bizi yenemediler. Ellerinde tek ihtimal, kara harekatı kalmıştı. Ona da cesaret edemediler. Uluslararası alanda da destek bulamadı ve bunun üzerine bize ateşkesi teklif etti. Netanyahu eğer bir kara harekatına girişseydi siyaseti hayatının biteceğini fark etti ve bu nedenle bizim şartlarımızı kabul etmek zorunda kaldı."
 Ateşkes sürecini de değerlendiren Meşal şöyle devam etti: "Dünya eski dünya değil. Şartlar değişti. Mısır da eski Mısır değil. Uluslar arası arenada da Netanyahu istediği desteği bulamadı. Aslında Netanyahu ve Liberman'ın ateşkesi açıklayan basın toplantılarına bakmanız yeterli. Netanyahu'nun yüz ifadesi ağlıyor gibiydi, kimin kazanıp kimin kaybettiğini çok iyi açıklıyordu." 
 Cansuyu Derneği yetkilileri, görüşmede Halid Meşal'e Filistin halkına bu zamana kadar yaptıkları ve bundan sonra yapacakları insani yardımlarla ilgili bilgi verdi. Meşal de Türkiye'ye ve Cansuyu Derneği'ne çok teşekkür ettiğini söyledi.
 CİHAN
  