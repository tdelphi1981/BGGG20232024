25 hastanenin reddettiği Japon öldü
Japonya'nın Saitama eyaletinde bir sağlık skandalı yaşandı. Göğsünde ağrılar olduğunu belirten 75 yaşındaki adam, ambulansla götürüldüğü 25 hastanede de reddedilince komşu bir eyaletteki hastanede hayatını kaybetti.
Japonya'nın önde gelen gazetelerinden Mainichi, bir sağlık skandalını ortaya çıkardı. Gazetenin haberine göre, 25 ayrı hastanenin 36 kez bakmayı reddettiği yaşlı adam, başka bir eyaletteki hastanede yaşamını yitirdi. Emekli maaşıyla geçinen 75 yaşındaki bir adam, 6 Ocak günü yerel saatle 11.25'te acil servisi aradı. Göğsünde ağrı olduğunu belirten adam, ambulans istedi. Ambulans zamanında gelerek yaşlı adamı aldı. Ancak 3 saat boyunca hastane hastane dolaşıldı. Gazetenin haberine göre, 25 ayrı hastane "doktor olmaması" ve "yatak olmaması" gibi nedenlerden dolayı toplam 36 kez yaşlı adama bakmayı reddetti. 3 saat süren uğraşın ardından şahıs, Saitama'nın komşusu İbaraki eyaletindeki bir hastaneye ulaştırıldı. Ancak 75 yaşındaki adam, buradaki tüm müdahalelere rağmen kurtarılamadı.

İçişleri Bakanlığı'na bağlı İtfaiye ve Acil Durum Kurumu, 2011 yılında 17 bin acil hastanın hastane kapılarından geri çevrildiğini belirtti. İleri teknoloji ve ekonomik gelişmedeki başarısını sağlık sektörüne yansıtamayan Japonya, bu konuda her geçen yıl biraz daha kan kaybediyor. Doktor yokluğu ya da imkan yetersizliği nedeniyle acil durumdaki hastalar, tedavi merkezlerine alınmıyor. 2008'in Aralık ayında meydana gelen başka bir olayda, 89 yaşındaki hasta kadın 30 ayrı hastaneden içeri alınmamış, ambulansta geçirdiği saatler yüzünden yaşamını yitirmişti.