Kerkük’te seçim öncesi nabız tuttu
Birleşmiş Milletler(BM) Irak Özel Temsilcisi Martin Kobler, yaklaşan valilik seçimleri öncesi Irak'ın kuzeyindeki Kerkük şehrinde temaslarda bulundu.
 Kerkük İl Meclis seçimi çalışmaları çerçevesinde şehri ziyaret eden Kobler'i, Vali Necmeddin Kerim, Kerkük İl Meclis Başkanı Hasan Turan ile Kerkük Vali Yardımcısı Rekkan Said karşıladı. Kobler, yetkililerle ilk olarak Valilik'te  basına kapalı  görüşme gerçekleştirdi. 
 Daha sonra Kerkük İl Meclisi'nde bulunan Kürt, Türkmen ve Arap gruplarla ayrı ayrı görüşen Kobler, düzenlediği basın toplantısı ile amaçlarının yaklaşan seçimlerin şeffaf ve düzenli bir şekilde yapılması olduğunu ifade etti.
 Tüm etnik grupların seçimlere katılması için çaba gösterdiklerine dikkat çeken BM Temsilcisi Kobler, bunun ülkenin iç işlerine karışmak gibi algılanmamamsı gerektiğini belirtti.
 Kobler, "Amacımız herkesin seçime katılması. Seçimlerin şeffaf ve zamanında gerçekleştirilmesini istiyoruz. Gerçekleşecek seçimlerde seçilecek yeni meclisin şehrin kalkınmasına, ekonomisine ve güvenliğine hızlı katkı sağlayacak." ifadesini kullandı.
 ARAP VE TÜRKMENLER BİRLİK KARARI ALDI
 Kerkük İl Meclisi Arap üyesi Abdullah Sami  gerçekleşecek seçimlerle ilgili kaygılarını belirten bir raporu Kobler'e verdiklerini söyledi. 
 Kendilerinin de  seçimlerin yapılmasını istediklerini  ifade eden Sami, "Ancak önceki seçimlerde yapılan haksızlıkların tekrar edilmesini  istemiyoruz. Bu nedenle Türkmenlerle  seçimler konusundaki bazı noktalar için birlikte hareket etme kararı aldık."
 Kerkük İl Meclisi Türkmen üyesi Ali Mehdi ise seçimlerin şehrin sorunlarını çözmeyeceğini iddia etti. Mehdi, Kobler ile görüşmelerinde Kerkük'ün özel bir statüye kavuşturulması gerektiğini vurguladıklarını belirterek, Kerkük idaresi eşit olarak paylaştırılsın. Yüzde 32 olarak bölünsün. Şehir özel statüye kavuşturulmadan sorunlar seçimle çözülmez. Kerkük'ün 10 yıl özel statüde kalmasından sonra seçime gitmesinde sakınca yoktur" iddiasında bulundu.
 Kerkük İl Meclisi Kürt üyesi İbrahim Halil ise seçimlerin yapılmasından yana görüş belirtiklerini dile getirdi. Halil askerlerin  seçimlere müdahil olmalarını istemediklerini  ifade etti.  
 CİHAN
  