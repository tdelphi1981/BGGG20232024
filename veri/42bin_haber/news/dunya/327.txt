Papa 16. Benedikt şiddetin her türlüsünü kınadı
Vatikan Şehir Devleti Başkanı ve Katoliklerin ruhani lideri Papa 16. Benedikt, şiddetin hiçbir halinin kabul edilebilir bir yanının olmadığını söyledi 
 Vatikan Şehir Devleti Başkanı ve Katoliklerin ruhani lideri Papa 16. Benedikt, 81. olağan genel kurulu Roma’da toplanan Uluslararası Polis Teşkilatı’nın (Interpol) üyelerini kabulünde, suça karşı işbirliği içinde birlikte mücadelenin ve tecrübe alışverişinin önemine değinerek, "Şiddetin her türlü hali, suç ya da terör olsun kabul edilemez" dedi. 
 Foksiyonu nedeniyle uluslararası güvenliğin kalesi olarak Interpol’ü tanımlayan Papa, "Interpol, toplum için ortak iyinin gerçekleştirilmesinde, huzurun sağlanmasında, kurallara uymanın başarılmasında çok önemli bir yere sahip" ifadesini kullandı. Ruhani lider, küresel köye benzettiği dünyada suç ve şiddetle mücadele için yapılacak çalışmalara, Papalık olarak destek verdiklerini de belirtti. Papa 16. Benedikt, Interpol’ü suçla mücadelede gösterdiği başarılardan ötürü de övdü. 
 Interpol Genel Sekreteri Ronald K. Noble da "Farklı dilleri konuşsak da farklı üniformalar giysek de farklı inançlarımız da olsa insanlık onurunu koruyan, onların haklarına ve hukukun üstünlüğüne saygı duyan taraf olarak kalacağız" dedi. Interpol’ün, 190 ülkeden yaklaşık bin delegenin katıldığı 81. olağan genel kurulu hafta başında Roma’da başlamış, dün yapılan ve 58 yaşındaki Mireille Ballestrazzi’nin ilk kez bir kadın başkan olarak seçildiği oturumla yapanmıştı. Vatikan, 2008 yılında Rusya’nın St. Petersburg kentinde yapılan 77. genelkurulda Interpol üyesi olmuştu.
 
 AA