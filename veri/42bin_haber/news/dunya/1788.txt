"Kedilerden kurtulalım" kampanyası
Yeni Zelanda'nın önde gelen işadamlarından Gareth Morgan'ın başlattığı "kedilerden kurtulalım" kampanyası tartışma başlattı.
Morgan'ın açtığı "Kediler Gitsin" şeklinde internet sitesinde, "Senin tüylü arkadaşın aslında bir seri katil." deniyor. Sitede kediler, şeytan gibi gösterilirken "kedilerin, hayvanlar dünyasının sadistleri" olduğu ve "kurbanlarını yavaşça ve acımazsızca öldürdüğü" savunuluyor. Kedilerin her yıl binlerce kuşu öldürdüğü de öne sürülüyor. Site, kedilerin tamamen öldürülmesi yolunda açıkça bir ifade kullanmamasına karşın önlemlerden birinin bu olacağına işaret ediliyor. Kedi sahiplerinin de kedilerini bütün gün evde tutması çağrısı yapılıyor. İnternet sitesi, kedilerin kayıt altına alınması ve mikro çip yerleştirilerek takip edilmesi yönündeki kampanya için de imza topluyor. Yeni Zelanda, zengin kuş çeşitlerine ev sahipliği yapan bir yer olarak biliniyor.

İşadamı Morgan'ın başlattığı bu kampanya, kedi severlerin tepkisini çekti. Morgan karşıtı siteler kurulurken, internet sitelerinde tartışma konusu oldu. Kedilere karşı açılan sayfaya gelenlerin çoğunluğu da kampanya karşıtı ifadeler kullandı. Hayvanlara kötü davranılmasına karşı kurulan derneğin başkanı Bob Kerridge, çok sayıda insanın kedilerini ailenin bir üyesi olarak gördüğünü belirterek Gareth Morgan'ı eleştirdi. 
(CİHAN)