İran kısa ve orta menzilli füzeler denedi
İran Deniz Kuvvetleri'nin, tatbikatın beşinci gününde "Nur" ve "Kadir" füzelerini başarıyla fırlattığı bildirildi. Devlet televizyonu IRINN, Basra Körfezi, Hürmüz Boğazı ve Kuzey Hint Okyanusu bölgesinde devam eden tatbikatın bugünkü bölümünde kısa ve orta menzilli füzelerin fırlatıldığını duyurdu.

Savaş gemisinden denizdeki hedeflere fırlatılan "Nur" füzesi ile karadan denize fırlatılan "Kadir" füzesinin önceden belirlenen hedefleri başarıyla imha ettiği kaydedildi.

Füzelerin, radara yakalanmayan, elektronik harp donanımlı ve isabet oranı yüksek özelliklerde olduğu ifade edildi.

"Velayet 91" adlı tatbikatın dün sabahki aşamasında da "Nasr" ve "Raad" füzeleri farazi düşman hedeflerine doğru fırlatılmıştı.

Hava Kuvvetleri'nin de destek verdiği tatbikatta denizaltılar, hücüm botları, destroyerler, hovercraftlar, füze savunma sistemleri, elektronik harp donanımları, çeşitli tür ve büyüklükteki savaş gemileri görev alıyor.

Tatbikatın yarın sona ermesi bekleniyor.