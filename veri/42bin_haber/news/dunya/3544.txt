İneğin bacağını kesip çaldılar
Ekonomik darboğazda bulunan Yunanistan'da, gelirleri azalan vatandaşlar geçimlerini sağlayabilmek için çeşitli iş yollarına başvururken, ülkenin birçok yerinde daha önce görülmeyen ilginç hırsızlık vakaları da yaşanıyor. Hırsızlar son dönemde ünlü yazar ve şairlerin heykellerine merak salarken, Gümülcine'de yakın zamanda bir ineğin arka ayaklarını çalınması duyanların kanını dondurdu.
Ekonomik krizin olumsuz etkilerinin iyice belirgin hale geldiği Yunanistan'da, daha önce eritip maden olarak satmak için kiliselerden vaftiz kazanlarını çalan hırsızlar, şimdi de, caddelerdeki bakır ve bronz heykelleri çalmaya başladı.

'KAZANCAKIS'İ DE ÇALDILAR

Başkent Atina'da, son altı ay içerisinde aralarında ünlü Yunan yazar Nikos Kazancakis'in büstünün de bulunduğu bakır ve bronzdan imal edilmiş 8 büstün çalındığı bildirildi.

Atina Belediye Başkan Yardımcısı Nelli Papahela, Atina'da merkezi yerlerdeki mermer kaidelerin üzerinden koparılarak alınan büstlerden 4'ünün eskici pazarlarında bulunduğunu belirterek, hırsızlıkların ticari amaçla yapılmış olabileceğini kaydetti.

Atina'nın birçok yerinde değişik mekanlarda bulunan büst ve heykellerin etkin bir şekilde korunmasının mümkün olmadığını, hırsızların ise çok cesur olduğunu dile getiren Papahela, son olarak, Atina Belediyesi Kültür Merkezi'nin avlusunda ve kent merkezindeki Aleksandras Caddesi'nde ışıklandırılmış mekanlarda bulunan ünlü ressam El Greco ile Albay Dimitrios Psarrunun heykellerinin çalındığını ifade etti.

Yunanistan'da daha önce de bir kiliseden, bakırdan imal edilen büyük bir vaftiz kazanı, yüksek gelirim hatlarında kullanılan bakır kablolar ve heykel yapımı içinakşamdan caddeye bırakılan çimento kalıpları kimliği belirlenemeyen kişiler tarafından çalınmıştı. Atina'da Kocias meydanındaki hırsızlık olayının ardından yetkililer yeniden malzeme getirmiş ve çalınmaması için çevresini Yunan bayraklarıyla sarmıştı. Ancak sonraki gün malzemeler bayraklarla birlikte tekrar çalınmıştı.

İNEĞİN BACAĞINI ÇALDILAR

Batı Trakya'da ise, Gümülcine kentinde de yaşlı bir kadının bahçesinde baktığı inek aç hırsızların saldırısına uğramıştı. Bahçeye, gece saatlerinde girdiği tahmin edilen hırsızlar, ineği öldürmeden kestikleri arka bacaklarından birini alarak kaçmışlardı.