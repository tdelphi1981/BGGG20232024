870 milyon kişi açlıkla savaşıyor
Birleşmiş Milletler Dünya Gıda Günü'nde, yeryüzünde 870 milyon kişinin açlıkla mücadele ettiği açıklandı.
 BM Gıda ve Tarım Teşkilatı Genel Müdürü Jose Graziano da Silva, Roma'da yaptığı toplantıda, Dünya Gıda Günü'nün bu yılki temasının "Dünyayı beslemenin yolu, tarımsal kooperatifler" olduğunu duyurdu.
 Silva, açlıkla mücadelede, küçük tarım üreticilerine destek vererek, bu sorunu belirledikleri kooperatif modeliyle aşacaklarına inandığını söyledi.
 Son 30 yılda tarım üretiminin azaldığına vurgu yapan Silva, küçük üreticilerin kurak iklim ve artan fiyatlarla karşı karşıya geldiğini ifade etti.
 Dünyada 870 milyon kişinin açlıkla mücadele ettiğini söyleyen Silva, bu rakamın Afrika ve Ortadoğu'da son 20 yıldır devamlı arttığını belirtti.
 Öte yandan, BM Gıda Hakkı Özel Raportörü Olivier De Schutter ise yeryüzünde en az 1,5 milyar kişinin bir takım ruhsal ve fiziksel sorunlara yol açacak derecede yetersiz beslendiğini dile getirdi.
  