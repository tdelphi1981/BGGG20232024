ABD Savunma Bakanı Türkiye'de
 
 Milli Savunma Bakanı İsmet Yılmaz, ABD’nin Ankara Büyükelçiliği girişinde Cuma günü düzenlenen saldırıyla ilgili olarak "Ülkeler arasındaki işbirliğinin daha önemli hale geldiği yeni güvenlik ortamında yaşanan bu vahim olay tekrar göstermiştir ki terörizmle mücadele tüm ülkeler için önem arz etmektedir ve devamlı işbirliğini gerekli kılmaktadır" dedi. Milli Savunma Bakanı İsmet Yılmaz, ABD Savunma Bakan Yardımcısı Ash Carter’ı makamında kabul etti. 
 'TERÖRLE MÜCADELE ETMELİYİZ'
 Bakan Yılmaz, Carter’ı Türkiye’de ağırlamaktan mutluluk duyduğunu belirterek, ABD’nin gerek NATO kapsamında gerek ikili ilişkiler temelinde işbirliğine özel önem verdikleri ülke olduğunu söyledi. ABD’nin Ankara Büyükelçiliğine düzenlenen terör saldırısını şiddetle kınayan Yılmaz, ziyarette Carter’a eşlik eden ABD’nin Ankara Büyükelçisi Francis Ricciardone’ye bir kez daha başsağlığı diledi.  
 Yaşanan saldırının terörizmle mücadele konusundaki işbirliğinin ne kadar gerekli olduğunu ortaya koyduğunu ifade eden Yılmaz, şunları söyledi "Ülkeler arasındaki işbirliğinin daha önemli hale geldiği yeni güvenlik ortamında yaşanan bu vahim olay tekrar göstermiştir ki terörizmle mücadele tüm ülkeler için önem arz etmektedir ve devamlı işbirliğini gerekli kılmaktadır. Bu kapsamda terörizmle mücadele konusunda mevcut işbirliğimizin artarak süreceğine ilişkin inancımı vurgulamak isteriz." 
 PATRİOTLAR İŞBİRLİĞİNİN GÖSTERGESİ
  
 Yılmaz, Türk ve Amerikalı yetkililer arasındaki ziyaretlerin sıklığının iki ülkenin ilişkilere verdiği önemin göstergesi olduğunu belirterek, bu ziyaretin mevcut işbirliğini geliştirmek için daha da önemli fırsatlar sunacağını aktardı. Ulusal hava savunmasının takviyesi maksadıyla Almanya ve Hollanda ile birlikte ABD’nin sağladığı destekten dolayı da Carter’a teşekkürlerini ileten Yılmaz, "Tamamen savunma amaçlı olarak tahsis edilen Patriot sistemleri ittifak dayanışması ve Türkiye ile ABD arasındaki işbirliğinin somut bir göstergesidir" diye konuştu. 
 'TERORİZMLE MÜCADELEDEN MEMNUNUZ'
  
 ABD Savunma Bakan Yardımcısı Ash Carter da ziyaretini Bakan Yılmaz ve diğer üst düzey Türk yetkililerle savunma ve terörizmle mücadele alanında görüşmelerde bulunmak için planladığını kaydetti. ABD Büyükelçiliğindeki saldırıya değinen Carter, Türk hükümetine terörizmle mücadele alanında yaptıkları için teşekkür etti. Carter, "Türk hükümetiyle terörizmin her türlüsüyle mücadele konusunda memnunuz" diye konuştu. ABD tarafından gönderilerek Gaziantep’te konuşlandırılacak Patriot hava savunma sistemi ünitesini de ziyaret edeceğini bildiren Carter, Patriotların Türkiye’ye müttefiklik dayanışması çerçevesinde gönderildiğini vurguladı. Carter, "Türkiye’nin güneyinde bir tehdit var ve bu tehdide karşı müttefiklerin verdiği cevabın parçası olmaktan memnuniyet duyuyoruz" açıklamasında bulundu. 
 
 Ash Carter, ABD Büyükelçiliğinde düzenlenen saldırının ardında kimlerin olabileceğine ilişkin soru üzerine, bir şey söylemenin henüz erken olduğunu söyledi.
 Carter, "Olayla ilgili Türk yetkililerle devam ettirdiğimiz bir soruşturma var. Olayın sebebiyle ilgili bir şey demek için çok erken. Ancak gerçekler ortada ve görevini yapmak isteyen güvenlik görevlisi, suçsuz insan öldü. Bu bir tür vahşi terörist saldırıdır. İlerleyen haftalar ve aylarda Türk yetkililerle ne olduğunu ve bir daha olmaması için nelerin yapılması gerektiği konusunda bir araya geleceğiz" diye konuştu.
  