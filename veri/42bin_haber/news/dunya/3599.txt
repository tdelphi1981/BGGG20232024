İran'ı ayağa kaldıran fotoğraf
Hugo Chavez'in cenazesinde çekilen fotoğraf, ülkede günün konusu oldu.
Geçen hafta hayatını kaybeden Venezuela Devlet Başkanı Hugo Chavez 'in cenaze törenine katılan İran Cumhurbaşkanı Mahmud Ahmedinecad'ın, Chavez'in annesine sarılması,İran'da tartışmalara sebep oldu. İran liderine 2008 seçimlerinde destek veren muhafazakar milletvekili Muhammed Deghan, İran liderinin İslam'a aykırı davrandığını ifade etti. Bir başka vekil Muhammed Taghi Rehber, "Ahmedinecad cenazede kendini kaybetti" dedi.

'Dinini iyi öğrensin'

Ahmedinecad ile Caracas'a giden vekiller ise Chavez'in annesinin çok üzgün olduğunu, Ahmedinecad'ı 'oğlum' diyerek sevdiğini, onu üzmemek için Ahmedinecad'ın sarıldığını belirtti.

Öte yandan yine aynı konuyla ilgili Ahmedinecad'ın Chavez'e yönelik bazı sözleri de tartışılıyor. Din adamları Ahmedinecad'ın cenazede Chavez'i Şii inancını kutsal 'Mehdi' mertebesine yükselterek "Hz.İsa ve Mehdi ile birlikte dünyaya geri dönecek" demesini "Ahmedinecad, ya dinini iyi öğrensin ya da görevinin geri kalanında dini içerikli açıklama yapmasın" diyerek eleştiriyor. Ahmedinecad cephesinden söz konusu iki konuya ilişkin herhangi bir cevap gelmedi.