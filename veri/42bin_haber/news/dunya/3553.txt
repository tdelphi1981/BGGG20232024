Venezuela'da seçimler için muhtemel tarih belli oldu
Venezuela'da devlet başkanlığı seçimlerinin 14 Nisan'da yapılabileceği belirtildi.
Ulusal Seçim Konseyi'nden bir yetkili, Devlet Başkanı Hugo Chavez'in ölümünden sonra yeniden tekrarlanacak devlet başkanlığı seçimlerinin büyük olasılıkla 14 Nisan'da yapılacağını söyledi.

Konseyin kesin kararının düzenlenecek toplantı sonrasında duyurulacağı kaydedilirken ülke basını da seçim tarihini 14 Nisan olarak açıkladı.

Chavez'in ölümünün ardından, Devlet Başkan Yardımcısı Nicolas Maduro, yemin ederek Geçici Devlet Başkanı olmuş ve Ulusal Seçim Konseyi seçimlerinin bir an evvel yapılması çağrısında bulunmuştu.

Venezuela Anayasası'na göre parlamento başkanının geçici devlet başkanı olması gerekirken, Küba'da ameliyat olduğu için yemin törenine katılamayan Chavez, kendisine bir şey olması durumunda yerine Maduro'nun geçmesini vasiyet etmişti.

Öte yandan, 7 Ekim'deki seçimlerde Chavez karşısında yüzde 44 oy alan Henrique Capriles'in Maduro'ya karşı yarışacağı ifade ediliyor.