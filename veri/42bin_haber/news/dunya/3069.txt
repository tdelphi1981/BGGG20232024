Narkotik köpeği ikinci kez yanılınca
Uyuşturucu bulmak üzere eğitilmiş polis köpeği Aldo, aldığı yanlış kararlarla ABD yargısını uğraştırdı.
Florida Yüksek Mahkemesinin, aynı kişi hakkında iki kez yanlış alarm veren Aldo'nun 'güvenirliği hakkında polise kayıt tutma zorunluluğu' getiren kararı ABD Federal Mahkemesinden döndü.

Medyaya yansıyan haberlere göre, Florida eyaletinde 2006 yılında, aracıyla kırmızı ışıkta bekleyen Clayton Harris adlı şahıs, Aldo'nun arabasında metamfetamin adlı uyuşturucu bulunduğu uyarısı yapması üzerine gözaltına alınarak mahkemeye sevk edildi. Ancak daha sonra suçsuz olduğu anlaşıldı.

Aradan 2 ay geçtikten sonra Aldo'nun yine aynı şahsın aracında uyuşturucu bulunduğu uyarısı yapması ve araçta yapılan aramada uyuşturucuya rastlanmaması üzerine Harris, bu kez Aldo ve polis hakkında dava açtı.

Açılan davayı değerlendiren Florida Yüksek Mahkemesi, polise her davada, saha performansını da içeren kayıtlar ibraz etmek suretiyle 'köpeğin güvenilirliğini mahkemede kanıtlama zorunluluğu' getirdi.

Ancak ABD Federal Yüksek Mahkemesinin, polisin köpek eğitimini kanıtlamak zorunda olmadığı gerekçesiyle kararı bozması Florida polisini büyük bir külfetten kurtardı.