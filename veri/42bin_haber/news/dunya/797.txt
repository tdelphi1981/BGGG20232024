Afgan-Türk okullarına devlet yüksek nişanı verildi
Afgan-Türk Çağ Eğitim Kurumları, yüksek devlet nişanı Mir Mescidi Han madalyası ile taltif edildi.
 Cumhurbaşkanı Hamid Karzai, Milli Eğitim Bakanı Faruk Vardak ve diğer Afgan üst düzey yetkililerin katıldığı törende, devlet yüksek nişanı Afgan-Türk Çağ Eğitim Kurumları Yönetim Kurulu Başkanı Numan Erdoğan'a verildi.
 Törende konuşan Karzai, söz konusu eğitim kurumlarının faaliyetlerinden memnuniyetini beyan ederek, "Biz sizden memnunuz, sizinle gurur duyuyoruz, Halkımız çocuklarını bu okullarda okutmak istiyor." dedi.
 Mili Eğitim Bakanı Faruk Vardak ise "Ben Afgan-Türk Çağ Eğitim Kurumları'nın eğitim kalitesinden son derece memnunum. Bu nedenle cumhurbaşkanına Afganistan yüksek nişanının bu kurumlara verilmesini teklif ettim. Kendisi de bunu uygun görerek madalyayı tevcih etti." diye konuştu.
 Törenin ardından Türk basınına konuşan Numan Erdoğan ise kendilerine gösteren bu güvene ve yakın ilgiye layık olmak için çalıştıklarını belirtti. Erdoğan, "Bugün Afgan-Türk Çağ Eğitim Kurumları'nın çok mutlu bir günü. Afganistan devlet başkanı tarafından okullarımızın bu zamana kadar göstermiş olduğu başarılar nedeniyle olimpiyat ve üniversite imtihanına yüzde yüze varan başarıların neticesinde haklı olarak okullarımıza devlet yüksek nişanı madalyası verildi ve bize gösterilen bu teveccühten dolayı çok memnunuz." dedi.
 Numan Erdoğan, şöyle devam etti: "Ben bu aldığımız madalyayı inşallah gecesini gündüzüne katıp burada çalışan öğretmen arkadaşlarımız ve onların aileleri, onları Türkiye'den buraya kadar gönderip desteklerini esirgemeyen Türkiye kamuyu ve çalışkan öğrencilerimizin hak ettiği kanaatindeyim. İnşallah bundan sonrada bu başarıların devamı için kadrolarımızla birlikte gece gündüz çalışmalara devam edeceğiz."
  
 Erdoğan, Karzai'nin başta kız okulları olmak üzere Çağ Eğitim Kurumları bünyesindeki okulların sayısının artmasını talep ettiğini aktardı.
 CİHAN
  