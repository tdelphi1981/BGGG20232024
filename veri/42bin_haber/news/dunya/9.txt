Cameron ile Salmond referandumu görüşecek
İngiltere Başbakanı David Cameron ile İskoçya'daki bölgesel hükümetin Başbakanı Alex Salmond gelecek hafta, İskoçya'nın Birleşik Krallık'tan ayrılmasına ilişkin yapılması planlanan referandumu görüşecek.
 İngiliz hükümetinin İskoçya Bakanı Michael Moore ile İskoçya'daki bölgesel hükümetin Başbakan Yardımcısı Nicola Sturgeon yaptıkları ortak açıklamayla, referanduma ilişkin "önemli ilerleme kaydedildiğini" bildirdi.
          
 Gelecek hafta Pazartesi günü Cameron ile Salmond'ın Edinburgh'da bir araya gelmeleri, "İskoçya'nın Birleşik Krallık'tan ayrılmasını istiyor musunuz?" sorusunun yöneltileceği referandumla ilgili plan üzerinde anlaşmaları bekleniyor.
          
 Anlaşmayla, referandumun 2014 yılı sona ermeden yapılacağının ve halk oylamasına İskoçya'daki 16 yaş üzerindeki herkesin katılabileceğinin duyurulması da öngörülüyor.
          
 Ayrılıkçı İskoç Ulusal Partisi'nin (SNP) lideri Alex Salmond, referandumu, İskoçların İngilizleri yendiği Bannockburn savaşının 700'üncü yıldönümünün kutlanacağı 2014 yılında yaparak, milliyetçi eğilimlerden fayda sağlamayı umuyor. Londra ile birliği savunanlar ise Salmond'a desteğin artmaması için referandumun bir an önce yapılması görüşünde.
          
 SNP, yapılan son parlamento seçimiyle, İskoçya özerk parlamentosunun kurulduğu 1999 yılından bu yana ilk kez oyların çoğunluğunu almıştı. SNP'nin iktidara gelmesiyle, İskoçya'da bağımsızlık talebi güçlü bir şekilde dile getirilmeye başlanmış ve gündeme gelmişti.
          
 Londra ile birliği savunanlar ile karşı çıkanlar bu yıl içerisinde ayrı ayrı kampanyalar başlatmıştı.
          
 AA