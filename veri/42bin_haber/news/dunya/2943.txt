Milyonlar "Şah mat" diyecek
Mısır muhalefeti "Şah mat" adı altında cumhurbaşkanlığına ait Kubbe Sarayı önünde milyonluk cuma gösterisi düzenleyeceklerini bildirdi. 
Muhalif 38 hareket ve gençlik koalisyonları tarafından yapılan ortak yazılı açıklamada, Kubbe Sarayı'nın yönetimin yeni merkezi olduğu ve bu nedenle gösterilerin orada düzenleneceği belirtildi. 
Devrimin hedeflerinin gerçekleşmesi için "Şah mat" adı altında milyonluk cuma gösterisi düzenleyecekleri kaydedilen açıklamada, "Cumhurbaşkanını saraydan saraya takip etmeye devam edeceğiz. Mursi, isteği kadar inat etsin, polis istediği şiddeti kullansın, vazgeçmeyeceğiz" ifadeleri kullanıldı. 
Muhalif Ulusal Kurtuluş Cephesi (UKC) ise güvenlik güçleriyle muhtemel çatışmalardan kaçınmak için "Şah mat" gösterilerine katılmayacağını açıkladı. 
Cemaat-i İslamiyye Teşkilatı'nın Giza kentindeki Kahire Üniversitesi'nin önünde "Şiddete karşı omuz omuza" sloganıyla milyonluk cuma gösterisi düzenleme kararının ardından "Şah mat' gösterisinin planladığı belirtildi. 
Selefi Cephesi, El-Vatan ve Nur partilerinin boykot ettiğini bildirdiği "Şiddete karşı omuz omuza" gösterisine, Müslüman Kardeşler Teşkilatı (İhvan) katılacağını duyurdu. 
Mısır Cumhurbaşkanı Muhammed Mursi, geçen haftalarda mevkidaşları ve farklı ülkelerin üst düzey yetkilileriyle temaslarını Kubbe Sarayı'nda gerçekleştirmişti.