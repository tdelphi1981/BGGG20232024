Kanatlı Denizatı Broşunu avukat getirmiş
Türkiye'nin Kanatlı Denizatı Broşu'yla ilgili yaptığı hukuki yardım başvurusu sonrası harekete geçen Hagen Savcılığı soruşturma başlattı. Başsavcı Dr. Gerhard Pauli'nin CNN Türk'e yaptığı özel açıklamalara göre, Almanya'da tespit edilen şüphelilerin hepsi Türk vatandaşı.(Erhan Merttürk / CNN TÜRK / Berlin) -- CNN Türk, 2005 yılında Uşak Arkeoloji müzesinden kaçırılan ve Almanya'da bulunan Kanatlı Denizatı Broş'uyla ilgili çarpıcı bilgilere ulaştı. 

Eserin bulunduğu Hagen kenti Başsavcısı Dr. Gerhard Pauli'nin CNNTürk'e yaptığı özel açıklamalara göre Almanya'da tespit edilen şüphelilerin hepsi Türk vatandaşı. 

Türkiye'nin Kanatlı Denizatı Broşu'yla ilgili yaptığı hukuki yardım başvurusu sonrası harekete geçen Hagen Savcılığı soruşturma başlattı. Bu kapsamda Hagen Emniyet Müdürlüğü şüpheli bir çok adrese baskınlar düzenledi. Ancak bu aramalarda Kanatlı Denizatı Broşu'nun izine rastlanmadı. 

Bu baskınlardan kısa süre sonra Kanatlı Denizatı Broşu bir avukat aracılığı ile polise teslim edildi. Avukat broşun kimler tarafından kendisine verildiği konusunda bir açıklama yapmadı.  

Ancak Hagen Başsavcısı Pauli olayla ilgili tüm şüphelilerin Türk vatandaşı olduklarını açıkladı. Soruşturma devam ettiği için bu kişilerle ilgili ayrıntılı bilgi ise verilmedi. 

Broşun ortaya çıkmasının ardından Türk uzmanlar eserin üzerinde incelemelerde bulundu ve eserin Uşak'tan çalınan orjinal Broş olduğunu tespit ettiler. Edinilen bilgilere göre Kanatlı Denizatı Broşu iyi durumda ve herhangi bir hasarı bulunmuyor.  

Türkiye'ye broşun ne zaman ve nasıl teslim edileceği ise belli değil. Hagen Başsavcısı Dr. Gerhard Pauli bu konuda henüz kendilerine ulaşan bir girişim olmadığını söyledi. 

Geçtiğimiz hafta Kültür Bakanı Ertuğrul Günay, Uşak Arkeoloji Müzesi'ndeki Karun Hazinesi'nden 2005 yılında çalınan "Kanatlı Denizatı Broşu"nun Almanya'da bulunduğunu açıklamıştı.

"Karun Hazineleri" koleksiyonun en değerli parçası olan Lidya Kralı Krezüs'e ait "Kanatlı Denizatı Broşu" daha önce de çalınmış ve Amerika'dan Türkiye'ye geri getirilmişti.