ABD'li general aklandı
Afganistan'daki ABD ve NATO birliklerinin komutanı Gen. John Allen, ABD Savunma Bakanlığı (Pentagon) tarafından, eski CIA Direktörü David Petraeus'un istifasına yol açan evlilik dışı ilişki skandalıyla bağlantılı bir kadınla e-posta yazışmalarına dair yürütülen soruşturmada aklandı.
Pentagon Sözcüsü George Little, ABD Savunma Bakanı Leon Panetta'nın, soruşturmanın neticesiyle ilgili olarak Pentagon Başmüfettişi tarafından bilgilendirildiğini açıkladı.

Little, yazılı açıklamasında, 'Bakan, (John Allen hakkındaki) soruşturmada, görevi suistimal iddialarının tasdik edilmemiş olduğunu öğrenmekten memnuniyet duydu. Bakan, Afganistan'da saygın bir hizmet yerine getirmekte olan Gen. Allen'ın devam eden liderliğine tam bir güven duymaktadır' ifadesini kullandı.

Allen hakkındaki soruşturma, FBI'ın, Petraeus ile evlilik dışı ilişki yaşadığı, biyografisini kaleme alan Paula Broadwell arasındaki e-posta yazışmalarını incelerken, Broadwell'den tehdit mailleri aldığı belirtilen Jill Kelley ile Allen arasında binlerce e-posta yazışmasını ortaya çıkarması ve Pentagon'u bilgilendirmesi üzerine başlatılmıştı.

ABD Başkanı Barack Obama, açılan soruşturmaya rağmen Allen'ı görevinde tutmuş, ancak NATO Avrupa Müttefik Kuvvetler Komutanlığı'na adaylığını beklemeye almıştı.