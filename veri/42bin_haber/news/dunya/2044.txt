Mısır'da devrimin yıl dönümü
 
 Mısır Sağlık Bakanlığı’ndan yapılan açıklamada, Mısır’da geçen perşembeden bu yana devam eden olaylarda, 49 kişinin öldüğü ve 1400’den fazla kişinin yaralandığı kaydedildi. 
 KAHİRE
  
 Başkent Kahire’de 5 gündür devam eden olaylarda dün 1 kişi daha hayatını kaybetti. Polis ve eylemciler arasında Tahrir Meydanı’nda yaşanan çatışmalarda onlarca kişi yaralandı. Güvenlik güçleri, bölgeyi kontrol almak için göz yaşartıcı gaz kullanırken, göstericiler de polise taşla yanıt verdi. Ayrıca göstericiler, güvenlik güçlerine ait 2 zırhlı aracı ateşe verdi. - 
 PORT SAİD
  
 Süveyş Kanalı’nın kuzey girişinde yer alan ve geçen sene şubattaki futbol karşılaşmasında 74 kişinin ölmesinin ardından açılan davada 21 sanığın idam cezasına çarptırılmasıyla patlak veren olaylara tanık olan Port Said kentinde ise 1’i polis olmak üzere 38 kişi hayatını kaybetti, 800’den fazla kişi de yaralandı. 
 SÜVEYŞ VE İSMAİLİYE 
  
 Süveyş Hastanesi Müdürü Abdulmunim Salim’in yaptığı açıklamaya göre, Süveyş Kanalı’nın güney girişinde yer alan Süveyş kentinde güvenlik güçleri ve göstericiler arasında çıkan çatışmalarda 9 kişi hayatını kaybetti. 
 İsmailiyye kentinde ise ölüm nedeni belirsiz cesede rastlanırken, maktulün çatışmalar sırasında öldüğü hakkında kesin bir bilgi elde edilemedi. Ülkenin stratejik öneme sahip, Süveyş Kanalı’na mücavir kentlerinden Port Said, Süveyş ve İsmailiyye’de güvenliği sağlamak için zırhlı birlikler konuşlandı. 
 Mısır Cumhurbaşkanı Muhammed Mursi, olaylar karşısında dün akşam Port Said, Süveyş ve İsmailiye kentlerinde 30 günlük olağanüstü hal ilan etmiş ve bu kentlerde akşam 21.00 ile sabah 06.00 arasında sokağa çıkma yasağı getirmişti. 
 Port Said, Süveyş ve İsmailiye kentlerinde akşam saatlerinde toplanan göstericiler de olağanüstü hali protesto ederek, sivil itaatsizlik çağrıları yapmıştı. Öte yandan Mursi, ülke gündemini meşgul eden konuları ele almak ve sorunlara çözüm aramak üzere 11 parti liderini davet ettiği ulusal diyalog görüşmelerine, liberal ve sol eğilimli partileri bünyesinde barındıran Ulusal Kurtuluş Cephesi (UKC), katılmayacağını bildirmiştİ. 
 DHA