İsrail'den şaşırtan Türkiye açıklaması
İsrail Dışişleri Bakanlığı Sözcüsü Amira Oron, Türkiye'nin Orta Doğu'da istikrarın anahtarı olduğunu söyledi.
Tel Aviv'in, Türkiye ile ilişkilerine büyük önem verdiğini belirten Oron, AA muhabirine yaptığı açıklamada, 'Türkiye ile ikili ilişkilerin yarın yapılacak seçimler sonrasında eski haline dönmesini istiyoruz. Türkiye bölge istikrarı için önemli bir ülke' dedi.

İsrail'in, Türkiye'nin ikili ilişkilerin eski haline dönmesi için öne sürdüğü şartları kabul edip etmeyeceğiyle ilgili soruya Oron, 'Biz Türkiye'ye olumlu mesajlar göndermeye devam ediyoruz ancak Türkiye'nin istediği özrün ayrıntılarını tam olarak bilmiyoruz' diye cevap verdi.

İlişkilerin eski seviyesine gelmesi için iki tarafın da taviz vermesi gerektiğini söyleyen Oron, bu konuda tarafları çaba sarf etmeye çağırdı.

Türkiye İsrail ilişkileri, İsrail'in 2010 Mayıs ayında Gazze'ye giden insani yardım gemisi Mavi Marmara'ya saldırması üzerine bozulmuştu. Türkiye İsrail'den özür dilemesini, gemide öldürülen Türk vatandaşları adına tazminat ödemesini istemişti. Türkiye-İsrail ilişkileri 14 Mayıs 2012'de İsrail uçaklarının Kuzey Kıbrıs Türk Cumhuriyeti hava sahasını ihlal etmesi nedeniyle daha fazla gerilmişti.