Almanya'da PKK'ya büyük şok!
Terör örgütünün mali işler sorumlusuna dava açıldı.
Avrupa'da bir dönem terör örgütü PKK'nın mali işlerinden sorumlu olduğu belirtilen Türk vatandaşı Abdullah S. (46) hakkında, terör örgütüne üye olmak suçlamasıyla Düsseldorf Yüksek Eyalet Mahkemesi'nde dava açıldı.

Federal Savcılık tarafından bugün yapılan açıklamada, Abdullah S. hakkında 23 Ocak 2013 tarihinde terör örgütü PKK'ya üye olmak suçlamasıyla dava açıldığı belirtildi.

Açıklamada, Abdullah S'nin 'Hamza' kod adıyla, Haziran 2003 - Haziran 2004 içinde, örgütün Orta Almanya bölgesini yönettiği belirtilerek, bağış, üye aidatı ve yapılan etkinlikler ile propaganda malzemelerinin satışıyla örgüte para toplamakla sorumlu olduğu ifade edildi.

Söz konusu kişinin, 2005 Mayıs ayından 2007 yılının Haziran ayına kadar örgüt yöneticileri ile Irak'ın kuzeyinde bulunduğu belirtilen açıklamada, 2010 yılının Mart ayına kadar örgütün Avrupa'daki 'Ekonomi ve Mali Ofisin' (EMB) yönetimini aldığı ve bölgedeki gelir ve giderleri kontrol ettiği kaydedildi.

Abdullah S'nin 27 Nisan 2012 tarihinde tutuklandığı belirtildi.