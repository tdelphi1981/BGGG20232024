Hollanda'dan "okulda Türkçe yasaklandı"ya yanıt
Hollanda'da Türkçe konuştuğu için okuldan atıldığı iddia edilen Denizhan Murat Üresin adlı öğrencinin devam ettiği Cosmicus Montesori Lisesi Müdürü Piet van Dijk, "Bu öğrencinin sadece Türkçe konuştuğu için okuldan atıldığı iddiasının gerçek dışı" olduğunu söyledi. Piet van Dijk, son günlerde bazı medya organlarında yer alan okullarıyla ilgili haberler üzerine yaptığı yazılı basın açıklamasında, Üresin'in atılma gerekçesinin farklı olduğunu dile getirdi.

19 yaşındaki Deniz Murathan Üresin'i disiplinsiz hareketlerinden dolayı okuldan ayırmak durumunda kaldıklarına işaret eden Piet van Dijk, açıklamasında şu ifadelere yer verdi:

"Disiplinsiz hareketlerinden dolayı velisi ile beraber 3 defa görüşüldü. Ve ikaz edildi. Sonrasında beş gün okuldan uzaklaştırma cezası verildi. Aynı hareketlerine devam edince okuldan diğer öğrencilerin ve öğretmenlerimizin güvenliğini de düşünerek ayırmak durumunda kaldık. Denizhan Murat Üresin'in okuldan atılma gerekçeleri şunlardır:

1-Eğitim mevzuatında açıkça belirtilmiş olan iç disiplin kurallarına uymama, (disiplinsiz hareket).

2-Devamsızlık (Keyfi şekilde derslere girip çıkma, okula istediği saatte girme ve istediği saatte çıkma).

3-Ders esnasında ısrarla Türkçe konuşmak ve arkadaşlarının ders görmesine engel olma ve arkadaşlarını da dersler esnasında konuşmaları için provoke etmek. 4-Okulda değişik etnik gruplara yönelik ırkçılığı ve ayrımcılığı körüklemek.

5-Okul içinde politik içerikli bildiri ve provokatif ilan dağıtmak.

6-Öğretmenleri ve idarecileri hem alenen hem sosyal medya üzerinden tehdit etmek."

Beş yıl önce kurulan okullarında daha önce böyle bir olayın yaşanmadığını kaydeden Piet van Dijk, buna karşın okullarında eğitim gören 30'dan fazla farklı etnik kökenden toplam 670 öğrenciye daha iyi bir gelecek sahibi olmaları için Hollandaca konuşmalarını teşvik edici uygulamalarının olduğunu kaydetti.

"Burası bir devlet okulu. Okul müfredatına göre eğitim dili Hollandaca. Denizhan Türkçeyi bahane ederek disiplinsiz davranışlarını örtbas etmeyi hedeflemektedir" diyen Van Dijk, Denizhan okuldaki disiplinsiz davranışlarının yanısıra dijital ortamda okul idarecilerini tehdit etmiştir, bu yüzden öğretmen ve öğrencilerimizin güvenli bir ortamda eğitim almaları için okul yönetimi olarak bu kararı aldık. Şunun altını bir kez daha çizmek istiyorum ki Denizhan'ın okuldan Türkçe konuştuğu için atıldığı iddiası tamamen gerçek dışıdır" ifadelerine yer verdi.

Denizhan Üresin'in eğitim hayatında toplam 3 okul değiştirdiğini belirten Piet van Dijk, "İlk gittiği okulundan kriminal olaylara karıştığı için uzaklaştırılmıştı. Bu yılın başında Amstel Koleji kapanınca öğrenci ortada kalmasın diye sahiplenme niyeti ile öğrenciyi okulumuz kayıt ettik" dedi.

Bazı Türk medya organlarında geçen hafta yer alan haberlerde Hollanda'daki okullarda Türkçe konuşmanın yasaklandığı ileri sürülerek, Denizhan Murat Üresin'in de bu kapsamda Türkçe konuştuğu için okuldan atıldığı iddia edilmişti.