KKTC Başbakanı'na büyük şok!
KKTC'de, Lefkoşa Kaza Mahkemesi, Ulusal Birlik Partisi (UBP) Gazimağusa Milletvekili Ahmet Kaşif'in, 21 Ekim'de yapılan UBP Kurultayı'nda alınan Divan kararı ile ilgili yaptığı itirazı ve "Başbakan İrsen Küçük'ün genel başkanlık yetkilerinin dondurulması" istemini haklı bularak, ara emriyle İrsen Küçük'ün genel başkanlık yetkilerini askıya aldı.
Lefkoşa Kaza Mahkemesi Başkanı Kıdemli Yargıç Emine Dizdarlı, mahkemenin davacı ve davalı tarafları dinleyerek kararını verdiğini ifade ederek, Ahmet Kaşif'in itirazlarını haklı bulduğunu ve Divan Başkanlığı kararının UBP Tüzüğü'ne aykırı olduğunu kaydetti.

Davalı tarafın itirazlarını reddeden Dizdarlı, Lefkoşa Kaza Mahkemesi'nin davayı görme yetkisinin olduğunu kaydetti.

Kararın açıklanmasının ardından basın toplantısı düzenleyen Kaşif'in avukatlarından Fuat Veziroğlu, davanın kazanılmadığını, sadece ara emri alındığını belirterek, bu kararın da "üzerine yatmadan" esas davanın bir an önce sonuçlanması için çalışacaklarını söyledi.

Ahmet Kaşif'e soru sorulmasını istemeyen Veziroğlu, "Kaşif'in dava süresince tek görevi susmaktır" dedi.

Ara emrinin geçici bir süreliğine verildiğini, esas davanın en geç 2 hafta içerisinde görüşülüp karara bağlanmasını istediklerini kaydeden Veziroğlu, ancak karşı tarafın avukatlarının bu ara emrini üst mahkemeye götürebileceğini de belirtti.