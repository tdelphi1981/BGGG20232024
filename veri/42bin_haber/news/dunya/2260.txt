Amerikan uydusu taşıyan Rus roketi düştü
Amerikan firmasına ait Intelsat-27 (IS-27) iletişim uydusu taşıyan Rus yapımı Zenit-3SL roketi fırlatmadan kısa süre sonra, arıza nedeni ile Pasifik Okyanusu'na düştü. Roketin acil durum sisteminin harekete geçtiği ve ilk aşamada motoru otomatik olarak durdurduğu belirtiliyor.
Rusya Uzay Şirketi RKK Energia başkanı Vitali Lopota, "Uçuştan 50 saniye sonra motor otomatik olarak kapandı. Oluşturduğumuz komisyonla kaza nedenini araştırıyoruz." bilgisini verdi. 

Üç parçalı yapıdan oluşan Zenit'in ilk parçası RD-171'in Energomash tarafından tedarik edildiği, arızanın da bu alanda meydana geldiği kaydediliyor. Kazaya bölgede yaşanan şiddetli rüzgarların neden olmuş olabileceği üzerinde de duruluyor.

Ria Novosti'ye açıklamada bulunan yetkililer roketin düştüğü alanın Odiyssey platformundan çok uzak olmadığı, ancak herhangi bir zararın yaşanmadığı bilgisini verdi.

Zenit-3SL roketi, Rusya, Norveç, Ukrayna ve ABD'nin dahil olduğu 1995'te kurulan ve Pasifik Okyanusu'nda uluslar arası sularda bulunan Odyssey yüzen fırlatma sisteminden uzaya gönderildi. 1999'dan bu yana konsorsiyum 34 uydu uzaya taşırken 2004 ve 2007'de iki roket başarısız olmuştu. 

Amerikan Boeing firmasına ait Intelsat-27 (IS-27) iletişim uydusunun 15 yıl ömrü bulunuyordu. Uydu ABD ve Avrupa'da medya, hükümet ve diğer müşterilere iletişim hizmetleri verecekti.