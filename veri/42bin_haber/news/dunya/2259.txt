Liberya'da Türkiye rüzgarı
Başbakan Erdoğan'ın başlattığı "Afrika Açılımı" kara kıta ülkelerinde Türkiye'ye yönelik ilginin de tavan yapmasını sağladı. BM Seçkin Kişiler Üst Düzey Toplantısı için Liberya'da bulunan Kadir Topbaş başkent Monrovia'da coşkuyla karşılandı. Şehir Türk bayrakları ile donatılırken, Başkan Topbaş katıldığı her toplantıda ilgi odağı oldu.
İstanbul Büyükşehir Belediye Başkanı Kadir Topbaş, Türkiye Belediyeler Birliği Başkanlığı ve Dünya Belediyeler Birliği (UCLG) Başkanlığı'nın yanı sıra Birleşmiş Milletler Genel Sekreteri Ban Ki Moon'un danışma kurulu niteliğindeki 26 kişilik "2015 Sonrası Kalkınma Gündemi Seçkin Kişiler Üst Düzey Paneli"nin üyeleri arasında yer alıyor... İngiltere Başbakanı Cameroon, Endonezya Devlet Başkanı Yudhoyono, Liberya Devlet Başkanı Sileaf, Ürdün Kraliçesi Raina gibi isimlerin yer aldığı çalışma grubunun 3. toplantısı bu kez "Sürdürülebilir Refah için Yapı Taşları" konu başlığı ile Liberya'da toplandı.

LİBERYA DEVLET BAŞKANI: ERDOĞAN'I TAKİP EDİYORUZ
 
Başkan Topbaş Liberya'da BM Üst Düzey Toplantısı öncesinde başkent Monrovia'da belediyeyi ziyaret etti. Topbaş'ın Türkiye Belediyeler Birliği adına şehre iki çöp kamyonu, bir vidanjör ve 15 belediye otobüsü hediye etmesini belediye çalışanları dans ederek kutladı. Başbakan Erdoğan'ın "Afrika Açılımı" Topbaş'ın Liberya ziyaretinde de etkisini gösterdi. Sokaklar Türk bayraklarıyla donatıldı, Topbaş katıldığı her programda ilgi odağı oldu. Liberya İçişleri Bakanı Blamo Nimbley ile iyi niyet mektubu imzalayan Topbaş, Liberya Devlet Başkanı Ellen Johnson Sirrleaf'ın Üst Düzey Panelistler onuruna verdiği yemeğe katıldı. Liberya Devlet Başkanı Sirrleaf Başkan Topbaş ile konuşurken "Türkiye'nin Başbakanı Erdoğan'ı tanıyoruz, onu yakından takip ediyoruz, Türkiye ekonomisinin iyi durumunu görüyoruz, sizlerin fikirleri bizim için önemli" ifadelerini kullandı. . Topbaş, da " Başbakanımız Sayın Recep Tayyip Erdoğan çok başarılı bir yerel yöneticiydi, şimdi Dünya'nın geleceğinde rol oynuyor, biz onunla 40 yıldır birlikte insanların mutluluğu için çalışıyoruz" dedi.

LİBERYA TÜRKİYE'DEN YATIRIMCI BEKLİYOR

Liberya hükümetinden Yatırım Bakanı Nattiy Davis, , Gençlik ve Spor Bakanı Tornorlah Varpilah Dışişleri bakanı Augustini Ngafuan'ın da katıldığı iyi niyet mektubu imza töreninde Türkiye'deki işadamlarına da yatırım çağrısı yapıldı. Liberya heyetinin "Türkiye'den işadamları gelsin, yatırım yapsın, her türlü desteği veririz, tüm kapılarımızı açarız" sözleri karşısında Başkan Topbaş, THY Yönetim Kurulu Başkanı Hamdi Topçu ile telefon görüşmesi yaptı. Topbaş, Topçu'nun " Havalimanı ve uçuş güvenliği sağlanması durumunda sefer yapılabilir" sözünü Liberya heyetine aktardı.

TÜRK OKULUNA ZİYARET

Topbaş Liberya ziyareti sırasında başkent Monrovia'daki Türk okulunu da ziyaret etti. 400 öğrencisi bulunan okulda öğrencilerle yakından ilgilenen Topbaş "Bu çocuklar çölde açan çiçekler gibi... Onları kazanmalıyız... İyi eğitim almalılar ve ülkelerine hizmet etmeliler" ifadelerini kullandı. Öğrencilerle fotoğraf çektiren Topbaş öğrencilere hediyeler verdi.