'Bu işte Türkiye'nin parmağı yok'
Gueant: Türk gizli servisinin saldırıyla ilişkisi olmadığına eminim.
 Fransa Cumhurbaşkanlığı eski genel sekreteri ve Nicolas Sarkozy döneminin eski İçişleri Bakanı Claude Gueant, Paris’te aralarında PKK’nın kurucularından Sakine Cansız’ın da bulunduğu 3 PKK’lı kadının öldürülmesine ilişkin, "Türk gizli servisinin bu olayla ilişkisi olmadığına neredeyse eminim" dedi.
 PKK’da tarihi sorumluluğu bulunan bir kişinin de aralarında bulunduğu olayla alakalı ortaya çıkan bulguların, saldırının gerçek bir infaz olduğu düşüncesini güçlendirdiğini kaydeden Gueant, olayda politik bağlantılar olabileceğini, yapılan soruşturmanın bu bağlantıları ortaya çıkaracağını söyledi.
 Saldırının gerçekleştiği yerde toplanan yüzlerce kişinin ölümlerden Türkiye devletini ve istihbaratını sorumlu tuttuğunu hatırlatan eski İçişleri Bakanı, "Ben Türk gizli servisinin bu olayla bir ilişkisinin olmadığına nerdeyse eminim. Bu onların yöntemi değil. Bu olayın analizi konusunda çok da hızlı gidilmemesi gerekir’’ diye konuştu. Ayrıca Türkiye’de başlayan barış görüşmelerine de vurgu yapan Claude Gueant, yapılan saldırıda Türkiye’yi suçlamanın yeni başlayan süreçle tutarlılık teşkil etmeyeceğini belirtti. Gueant, İmralı görüşmelerinde belirlenen şemanın gelecek için çok önemli olduğunu sözlerine ekledi.  
  