Meğer Müslümanlara karşı değilmiş
Savaş suçundan tutuklu bulunan "Sırp Kasabı" lakaplı Bosnalı Sırpların eski lideri Karaciç, hakkındaki suçlamaları reddetti.
 Hollanda'nın Lahey kentinde eski Yugoslavya için kurulan savaş suçları mahkemesinde savunmasına başlayan Radovan  Karaciç, savaşı önlemeye çalıştığını ileri sürdü.
 Savaşı önlemek için mümkün olan insani her şeyi yaptığını ve insanların çektikleri acıları hafiflettiğini kaydeden Karaciç, yaptığı iyi işlerden dolayı ödüllendirilmesi gerektiği düşüncesinde olduğunu dile getirdi. Müslümanlara karşı olmadığını anlatan Karaciç, savaş suçlarını önlemeye çalıştığını ifade etti.
 Srebrenitsa'da hayatlarını kaybedenlerle bir ilgisinin olmadığını da anlatan Karaciç, Srebrenitsa'da sivilleri korumak için emir verdiğini ileri sürdü.
 13 yıl süren kaçak hayatının ardından 2008'de yakalanarak Lahey'e getirtilen "Sırp Kasabı" lakaplı Radovan Karaciç, 1990'lı yılların başında yaşanan Bosna Savaşı sırasında soykırım yapmak, savaş suçu ve insanlığa karşı suç işlemenin de aralarında olduğu 10 ayrı suçtan yargılanıyor.
  