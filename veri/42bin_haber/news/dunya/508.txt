Özgür Suriye Ordusu, PYD ile çatışıyor
Suriye'nin Haseki kenti Resulayn ilçesini ele geçiren muhaliflerle PKK'nın uzantısı kabul edilen Demokratik Birlik Partisi (PYD) arasındaki çatışmalar aralıklarla devam ediyor.
Bu arada sınır ötesinden Urfa'nın Ceylanpınar ilçesine sığınanların sayısı da her geçen saat artıyor.

Yaklaşık bir hafta süren çatışmanın ardından Resulayn'den Suriye Ordusu askerlerini çıkaran Özgür Suriye Ordusu şimdi de PYD ile savaşıyor. Ceylanpınar sınırına yakın bölgede süren çatışmalarda silah sesleri Ceylanpınar'dan da rahatlıkla duyuluyor. 

Çatışmalar aralıklarla devam ederken sınırın ötesinden yaşayan Suriyeliler ise yine Ceylanpınar'a sığınıyor. 

Bu arada Türkiye sınırına yakın bir bölgede, ÖSO üyesi olduğu belirtilen bir grubun toplanması dikkat çekti. İki grup arasındaki çatışmanın şiddetlenmesi bekleniyor.

OKULDAKİ ÖĞRETMEN YARALANDI

Şanlıurfa'nın Ceylanpınar ilçesinde, Suriye tarafında devam eden çatışmalarda seken kurşun okuldaki öğretmene isabet etti. 

Şanlıurfa'nın Ceylanpınar ilçesi sınırında bugün Özgür Suriye Ordusu ile PYD arasında çatışmalar gün boyu devam etti. Saat 16.00 sıralarında da çatışmadan seken bir kurşun Atatürk İlköğretim Okulu'ndaki Yunus Tosunisimli bir öğretmene isabet etti. Yaralanan öğretmen Ceylanpınar Devlet Hastanesi'ne kaldırıldı. 

Olay sonrasında okulda büyük panik yaşandı. Öte yandan Rasulayn'daki çatışmalarda 2 keskin nişancı muhalif ile bir PYD'li kadının çatışmalarda öldüğü öğrenildi.