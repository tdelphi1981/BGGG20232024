Çin'de göz gözü görmüyor
Çin son zamanların en yoğun hava kirliliğine ulaştı. Halk ülkenin çeşitli kentlerinde maskeyle dışarı çıkabiliyor. Hava kirliliğinin yarattığı sis nedeniyle trafik kazaları meydana geliyor 
 Çin’de son zamanların en yüksek seviyesine çıkan hava kirliliği, ülke genelinde yaşamı olumsuz etkiliyor. Başkent Pekin başta olmak üzere, Hıbey, Hınan, Şandong ve Guangşi eyaletlerinde son zamanların en yüksek hava kirliliğine ulaşıldığı kaydedildi. 
  
 KAZALAR ARTTI
  
 Çin’de kirli havanın yol açtığı yoğun sis nedeniyle yollarda görüş mesafesinin düşmesi sonucu son iki günde yaklaşık 70 trafik kazası kaydedildi. Özellikle alerjisi olanlar ve astım hastalarının olumsuz etkilendiği belirtilirken, Pekin, Cinan, Şıciacuang ve Nanning gibi kirliliğin yoğun olduğu büyük kentlerde solunum yolları rahatsızlığı şikayetiyle hastaneye gidenlerde sekiz kat artış görüldüğü vurgulandı. Asit, alkali, amin ve fenol gibi zararlı maddelerin yoğun olduğu kirli havada, farenjit ve soluk borusu iltihabı gibi alerjik vakaların attığı bildirildi. 
 
 'HALK DIŞARI ÇIKMASIN'
  
 
 Hava kirliliğiyle ilgili anlık veriler yayınlayan Pekin Belediyesi’nin internet sitesinde halka "mümkün olduğunca dışarı çıkılmaması" tavsiye ediliyor. Kirli havanın yarından itibaren dağılmaya başlayacağı tahmin edilirken, halkın korunma için maske kullandığı gözleniyor.
 Dünyanın ikinci büyük ekonomisi ve üretim dinamosu Çin’de hızlı sanayileşme, enerjide kömürden yararlanma ve araç sayısının artması gibi nedenler hava kirliliğini artıyor. Çin bu nedenle son dönemde yenilenebilir ve yeşil enerji için çalışmalar yürütüyor.
  