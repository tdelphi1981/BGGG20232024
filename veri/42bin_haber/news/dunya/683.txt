Halid Meşal 45 yıl sonra Gazze'de
Hamas'ın Siyasi Büro Şefi Halid Meşal, 45 yıl aradan sonra Refah sınır kapısından yoğun güvenlik önlemleri altında Gazze'ye giriş yaptı.
Hamas'ın Siyasi Büro Şefi Meşal, Gazze'ye girer girmez secde etti. Meşal'i Başbakan İsmail Heniye ve beraberindeki kalabalık bir heyet karşıladı.

Mısır'ın devrik lideri Hüsnü Mübarek döneminde Mısır üzerinden Gazze'ye girişi yasak olan Meşal, yarın Hamas'ın kuruluşunun 25'inci yıldönümü kutlamalarına katılacak.

-Halid Meşal kimdir?-

Halid Meşal, 1956 yılında Ramallah'ın kuzeyindeki Silvad köyünde doğdu. İsrail'in Batı Şeria'yı işgal ettiği Altı Gün Savaşı'nın ardından ailesiyle birlikte 1967 yılında Kuveyt'e göç etti. Kuveyt Üniversitesi'nde fizik öğrenimi gördü. Hamas'ın kurulmasıyla birlikte hareketin Kuveyt temsilcisi oldu.

Kuveyt'ten 1991'de ayrılarak Ürdün'e yerleşen Meşal, Eylül 1997'de İsrail gizli servisi Mossad'ın düzenlediği suikast girişiminden kurtuldu. Ürdün'ün 1999'da Hamas liderliğini ülkeden çıkarmasının ardından Suriye'nin başkenti Şam'da yaşamaya başladı. Meşal, Suriye'de patlak veren olayların ardından Katar'ın başkenti Doha'ya yerleşti.