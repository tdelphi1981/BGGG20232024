'Uçak kazasında sabotaj ihtimali yok'
Kazakistan Cumhurbaşkanı Nursultan Nazarbayev, 27 kişinin öldüğü dünkü askeri uçak kazasıyla ilgili ilk kez konuştu.
Nazarbayev, askeri uçak kazasıyla ilgili herhangi bir sabotaj ihtimali olmadığını söyledi. Cumhurbaşkanı Nazarbayev başkent Astana'da hükümet ve güvenlik yetkilileri ile yaptığı görüşme sonrası açıklamasında, uçağın olumsuz hava koşulları ve fırtına yüzünden düşmüş olabileceğini ifade etti.

Olayın aydınlatılması için özel bir birim oluşturulduğunu belirten Kazak lider, kaza ile ilgili olarak herhangi bir dış etken veya sabotaj ihtimali üzerinde durmadıklarının altını çizdi. 
 
Benzer kazaların bir daha yaşanmaması için yetkililerin azami ölçüde dikkatli olması gerektiğini de sözlerine ekleyen Nazarbayev, olayın en kısa zamanda aydınlatılması için soruşturmanın çok yönlü olarak devam ettiğinin altını çizdi.

Kazada hayatını kaybedenlerin hepsinin görevi başında öldüğünü de hatırlatan Kazak lider Nazarbayev, kazanın büyük bir trajedi olduğunu vurguladı.

Dün meydana gelen uçak kazasında 20'si üst düzey istihbarat elemanı 7 personel olmak üzere toplam 27 kişi hayatını kaybetmişti.