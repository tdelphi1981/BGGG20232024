Papa'nın istifası İtalya'da gündemi sarstı
Katolik Kilisesi'nin ruhani lideri Papa 16. Benedikt bugün yaptığı açıklamada ilerleyen yaşı ve hastalığı dolayısıyla Papalık makamından çekileceğini ifade etti.
Papa'nın açıklamasıyla seçimlere hazırlanan İtalya gündemi bir anda karıştı.

Katoliklerin ruhani lideri Papa 16. Benedikt, Otranto'daki şehitlerin aziz ilan edilmesi hususuyla yapılan toplantıda yaptığı Latince konuşmada ilerleyen yaşı ve rahatsızlığı dolayısıyla görevi devam ettirecek gücü kendisinde bulamadığını ve kilisenin iyiliği ve geleceği için Papalık makamından çekildiğini belirtti. 16.Benedikt, "İşin ciddiyetinin tamamıyla farkında olarak hür irademle istifa ediyorum. İlerleyen yaşım nedeniyle görevi sürdürecek gücüm yok. Kilise'nin iyiliği için bırakıyorum." dedi. Açıklamanın Vatikan nezdinde de doğrulanmasından sonra Papa, İtalya'da gündeme oturdu. Birçok İtalyan kanalı ve çeşitli ülkelerin gazete ve televizyon temsilcileri Vatikan'ın simgesi olan Aziz Petrus Bazılıkası önünde adeta kamp kurdu.

16. Benedikt'in 28 Şubat'ta görevi bırakacağı ve sonrasında Roma şehrine bağlı Castel Gandolfo beldesindeki Papalığa ait yazlık sarayda geçici olarak ikamet edeceği, akabinde de Vatikan içerisinde bulunan ve rahibelerin inzivaya çekildikleri binanın restorasyonunun tamamlanmasıyla bu binada yaşamını sürdüreceği bildirildi.

600 yıldır ilk kez bir Papa'nın görevini bırakıyor olması Katolik aleminde bir şaşkınlığa neden olurken bazı uzmanlar İtalya Devleti'nin Vatikan Devleti'ni resmen tanıdığı Lateran Anlaşması'nın yıl dönümü olan 11 Şubat'ta bu açıklamanın yapılmasını manidar buluyor. Ayrıca yeni Papa seçilmesi durumunda 16. Benedikt'e nasıl hitap edileceği hususunda kanuni boşlukların olduğu belirtiliyor.

Asıl adı Joseph Ratzinger olan ve 16 Nisan'da 86 yasına girecek olan 16. Benedikt, II.Jean Paul'ün ölümünün ardından 19 Nisan 2005'te Papa seçilmişti. Son yıllarda dinden oldukça uzaklaşan Avrupa'yı yeniden dine döndürme adına çalışmalarda bulunan Ratzinger, Mart ayı ortasında "conclave" denilen yeni Papa'nın seçilmesine katılmayacağını duyurdu.