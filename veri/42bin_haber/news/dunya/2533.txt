Rusya'dan Türkiye'ye müze suçlaması
Rusya'nın dünyaca ünlü St.Petersburg Hermitage Müzesi Başkanı Mihail Piotorovski, Türkiye'nin dünya müzelerinden kendisine ait tarihi eserleri talep etmesini eleştirdi.
Basın toplantısı düzenleyen Piotrovski'ye Kırgızistanlı bir basın mensubunun ülkesinin Orta Asya'daki tarihi eserlerle ilgili sorusuna muhatap oldu. Kırgızistan'ın Orta Asya'daki tarihi eserlerinin iadesiyle ilgili bir hakkının olup olmadığı yönündeki soruya, "Kırgızistan bu sorunu gündeme getirmez. O arazide arkeolojik kazılar yapılırken, böyle bir devletin (Kırgızistan) izine rastlanmadı. Aynı şeyi Ukraynalıların Skif (Karadeniz'in Rus ve Ukrayna kıyılarında yaşamış eski halk) altınlarına yönelik hak talep etmesi için de söyleyebiliriz. Fakat, Skiflerin yakın akrabaları Ukraynalı ve Ruslardan ziyade Osetler idi." diyen Piotorovski, "Türkiye de bugün dünyanın tüm müzelerinden skandalla ve şantajla taleplerde bulunuyor. Bu konuda İngiliz müzelerine, Berlin müzelerine gına geldi. Üstelik burada konu eskiçağlarla ilgili ki, günümüz Türkiyesi ile bağlantısı da yok." şeklinde konuştu.

"TÜRKİYE MÜZELERİNDE DE BAŞKA ÜLKELERİN TARİHİ ESERLERİ VAR"

Türkiye'deki müzelerde de başka ülkelere ait tarihi eserlerin bulunduğuna işaret eden Piotorovski, "İstanbul'un arkeoloji müzelerinde de; Suriye, Filistin, Irak, Mısır'dan eserler var. Türkiye'nin bu eserleri onlara dağıtmaya hazırlandığını hiç duymadık. Bizim duruşumuz net; hiç bir şey vermemek lazım. Eserler büyük dünya müzesinde sergilenmekte. Bu, müzenin özel katerogisi ve burada medeniyetler diyalogu yaşanıyor. Bugün milliyetçilik artıyor. Müze alanında ise bu, her şeyin geri iade edilmesiyle ilgili sonsuz taleplerle ortaya çıkıyor. Ama her zaman bunun arkasında kültür mirası kaygısından ziyade, mülkiyet kaygısı söz konusu." dedi.