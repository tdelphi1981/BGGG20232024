Hollanda "Patriot"larla ilgili zaman verdi
"Hollanda'dan Türkiye'ye gönderilecek 2 adet Patriot bataryasının, ocak ayı sonuna kadar operasyonel olması bekleniyor." Açıklama Hollanda Başbakanı Mark Rutte'den geldi. Rutte, Patriotlarla ilgili zaman verdi ancak yer konusunda müzakerelerin sürdüğünü belirtti. Önceki gün konunun detaylı olarak gündeme geldiği Almanya Meclisi'nde ise bugün Patriot oylaması var. Hollanda Başbakanı Mark Rutte, "Patriotların ocak ayı sonuna kadar operasyonel olmasını bekliyoruz" dedi.

NATO Genel Sekreteri Rasmussen ile ortak basın toplantısı düzenleyen Rutte, Patriotlar konusunda zaman verdi, ancak yer belirtmedi. 

Hollanda'nın göndereceği 2 adet Patriot bataryasının nereye konuşlandırılacağı henüz belli değil.

Başbakan Rutte, ABD, Almanya ve Türkiye ile istişarelerin sürdüğünü ifade etti. 

Suriye'den gelecek olası saldırılara karşı yerleştirilmesi planlanan Patriotları gönderecek bir diğer ülke Almanya.

Alman Meclisi'nde önceki gün yoğun Patriot mesaisi vardı. O mesainin ardından Dışişleri Bakanlığı Müsteşarı Michael Link açıklama yapmış, Patriotların muhtemel adresinin "Kahramanmaraş" olacağını duyurmuştu. 

İki Patriot bataryasi, 400 Alman askeri ve 1 AWACS keşif uçağını kapsayan tezkere için Alman Meclisi'nde ise bugün oylama var.

Almanya Başbakanı Angela Merkel, Federal Meclis'te yapılacak oylamanın ardından açıklama yapacak. 

Merkel hükümeti Patriotlarin Türkiye'ye gönderilmesi kararını destekliyor. Ana muhalefet partisi Sosyal Demokrat SPD de tezkereye onay vereceğini açıkladı. 

Meclis aritmetiğine göre, tezkerenin geçmesine kesin gözüyle bakılıyor. 

1 yıl süresi olacak tezkere kapsaminda ilk Patriotların ocak ayında, keşif uçağı AWACS'ın ise eğitim uçuşları için bu ay içinde Türkiye'de olması bekleniyor.