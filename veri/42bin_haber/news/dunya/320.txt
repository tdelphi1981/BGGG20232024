"Azerbaycan saldırmak için fırsat kolluyor"
Ermenistan Cumhurbaşkanı Serj Sarkisyan, Azerbaycan'ın Yukarı Karabağ'da savaşı yeniden başlatmak için uygun zamanı kolladığını iddia etti. Sarkisyan "Böyle bir hata Yukarı Karabağ ve Ermenistan halkı için bir darbe olur. Ancak en büyük zararı da Azerbaycan halkı görür" şeklinde konuştu.
Wall Street Journal'a konuşan Sarkisyan, Erivan'ın Yukarı Karabağ sorununda barışçıl bir çözüm bulmak için müzakere sürecinin devamından yana olduğunu; ancak Azerbaycan'dan Ermenistan ya da Yukarı Karabağ'a yönelik bir saldırı olması durumunda da sert karşılık vereceklerini söyledi. Ermeni lider ayrıca, Erivan'ın Azerbaycan'a herhangi bir saldırı planının olmadığını savundu. 

Bu arada Sarkisyan İran'a yönelik muhtemel bir saldırının Erivan ile Bakü arasındaki çatışmayı daha da alevlendireceği uyarısında bulundu.


1994 yılında Azerbaycan'ın işgal altındaki toprakları Yukarı Karabağ'da ateşkes sağlanmasına rağmen, henüz barış anlaşması imzalanabilmiş değil. Bölgeden göç etmek zorunda kalan 1 milyonun üzerindeki Azeri nüfus evlerine dönmeyi beklerken, sıklıkla yaşanan ateşkes ihlalleri bölgede tansiyonun yükselmesine neden oluyor.