Türk vekile silahlı saldırı girişimi
Bulgaristan'da üyelerinin çoğunluğunu Türklerin oluşturduğu Hak ve Özgürlük Hareketi'nin (HÖH) 8. Olağan Kongresinde, HÖH lideri Ahmet Doğan'a yönelik silahlı saldırı teşebbüsünün ardından, Doğan'ın sağlık durumunun iyi olduğu belirtildi.
Hak ve Özgürlükler Hareketi Genel Başkanı Dr. Ahmed Doğan'ın konuşma yaptığı sırada salonda bulunan bir kişi tabancasını çıkarıp kürsüye çıktı ve Doğan'a ateş etmek istedi. Tabancanın tutukluluk yaptığı için ateş edemediği belirtilirken, saldırgan korumalar tarafından kürsüde yere yatırılarak etkisiz hale getirildi. Bazı partililer ise saldırganı yerde tekmeledi. Yaşanan olayın görüntülerini BTV kanalı yayınladı.


Kongre salonunda yaşanan paniğin ardından verilen arada konuşan HÖH Genel Başkan Yardımcısı Ünal Lütfi, Doğan'ın sağlık kontrolünden geçirildiği ve sağlık durumunun iyi olduğunu söyledi.

Lütfi, bu tatsız olayın ardından Doğan'ın kendini iyi hissettiğini, ancak bu ortamda konuşmasını sürdürmesinin mümkün olmayacağını bildirdi. Bulgarca, İngilizce ve Türkçe olarak hazırlanan konuşma metninin tüm delegelere dağıtılacağı belirtildi. 

Lütfi, kongrenin saat 15.00'te devam edeceğini bildirdi.

Hak ve Özgürlükler Hareketi (HÖH) partisinin 23 yıllık lideri Doğan'ın, kongrede yapacağı konuşmada, görevden çekilerek, HÖH genel başkanlığı için Genel Başkan Yardımcısı Lütfi Mestan'ın adaylığına destek verilmesi çağrısında bulunması bekleniyordu.

KILIÇDAROĞLU : DEMOKRASİLERDE SİYASETÇİLER SİLAHLA SUSTURULAMAZLAR

CHP Genel Başkanı Kemal Kılıçdaroğlu, Bulgaristan Sofya'da düzenlenen Hak ve Özgürlükler Hareketi Kongresi sırasında Genel Başkanı Ahmet Doğan'a suikast girişimi ile ilgili açıklamalarda bulundu. Kılıçdaroğlu, "Demokrasilerde siyasetçiler silahla susturulamazlar. Demokratik yaşama yönelik her türlü zorbalık, kaba kuvvet ve faşizan baskıyı nefretle kınıyoruz" dedi.


Kılıçdaroğlu şunları söyledi: "Bulgaristan'ın Başkenti Sofya kentinde düzenlenen Hak ve Özgürlükler Hareketi kongresi sırasında Genel Başkan Sayın Ahmet Doğan'a suikast girişiminde bulunulduğunu üzüntüyle öğrendim. Demokrasilerde siyasetçiler silahla susturulamazlar. Demokratik yaşama yönelik her türlü zorbalık, kaba kuvvet ve faşizan baskıyı nefretle kınıyoruz. Hak ve Özgürlükler Hareketi Genel Kurulunu CHP adına Genel Başkan Yardımcımız Faik Öztrak başkanlığındaki bir milletvekili grubu izlemektedir. Ahmet Doğan'a geçmiş olsun dileklerimizi iletiyor kendisine olan desteğimizi yineliyorum" dedi.