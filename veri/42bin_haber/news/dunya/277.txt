Japonya'daki üniversite krizi aşıldı
Japonya'nın gündemini işgal eden üniversite krizi aşılıyor.
  Kriz, Eğitim Bakanı Makiko Tanaka'nın, Üniversiteler Konseyi'nin 3 üniversitesinin açılmasına yönelik önerisini veto etmesiyle başladı. Tanaka, ülkede çok fazla üniversite olduğunu ve eğitim kalitesinin düştüğünden yakındı. Ret kararının oluşturduğu tartışmalar sırasında basının karşısına çıkan Tanaka, "Bakanlığın, yeni üniversitelerin açılmasına yönelik var olan sistemini gözden geçirmeye karar verdim." diye konuştu. Japonya'da 800 tane üniversite olduğunu belirten Tanaka, eğitim kalitesinin düştüğünü belirterek bu yüzden yeni 3 üniversitenin açılmasına karşı olduğunu kaydetti.
 BAKANLIKTA ŞAŞKINLIK
 Milli Eğitim Bakanı Tanaka'nın veto kararı vereceğinden bakanlıktaki üst düzey isimlerin pek azının haberdar olduğu da ortaya çıktı. Japonya Üniversite Konseyi'nin açılmasını onayladığı üniversitelerin çok azı bakanlıktan veto ediliyordu. Açılması planlanan 3 üniversite, hazırlıklarını tamamlamış ve öğrenci kabul etmeye de başlamıştı. Ancak bakanlık yetkilileri, üniversite açma yetkisinin bakanda olduğunu belirterek konseyin kararını reddedebileceğini vurguladı.
 TANAKA'YA ZİYARET
 Konseyin önerisi çerçevesinde Aichi eyaletinde bulunan Okazaki'de kadın üniversitesi, Sapporo'da tıp üniversitesi ve Akita'da sanat üniversitesi açılacaktı. Veto kararı sonrası üniversitelerin açılacağı bölgedeki yetkililer de şaşkınlığa uğradı. Aichi Valisi Hideaki Omura, Eğitim Bakanı Tanaka'nın kararını değiştirmesi çağrısında bulunmuştu. Bölgedeki yetkililer, Tokyo'ya gelerek Tanaka ile de görüşme yaptı. Milli Eğitim Bakanı Tanaka, görüşmenin ardından yeni üniversitelerin açılmasını onaylayabileceğini kaydetti. Bakanlıktan yetkililer de üniversitelerin gelecek baharda eğitim vermeye başlayacağını belirterek krizin aşıldığına işaret etti.
 BÜROKRATLARDA SORUN YAŞIYOR
 Milli Eğitim Bakanı Tanaka, Başbakan Yoshihiko Noda'nın 1 Ekim'de yaptığı kabine reformu çerçevesinde bakan olmuştu. Tanaka, 2001-2002 yılları arasında üstlendiği dışişleri bakanlığı görevinden de bürokratlarla sorun yaşamıştı. Dönemin başbakanı Junichiro Koizumi ile de yaşadığı sorunlar nedeniyle bakanlıktan ayrılmıştı.
 CİHAN
  