Türkçe Olimpiyatları Endonezya finali muhteşem bir törenle yapıldı
Endonezya Türkçe olimpiyatları muhteşem bir törenle yapıldı. Şehir elemelerinden finale kalan yarışmacılar başkent Cakarta'da yapılan finalde yarıştı.
Şarkı dalından 4, şiir dalından 3 ve halk oyunları dalından 4 yarışmacının katıldığı Türkçe Olimpiyatı Endonezya finali çok çekişmeli ve heyecanlı geçti. Öğrenciler için zorlu geçen yarışmada seyirciler ise büyük bir keyif aldı. 

Bu yıl 11.'si düzenlenecek olan Türkçe Olimpiyatları için Endonezya'yı temsil edecek öğrenciler seçkin jüri üyeleri tarafından seçildi. Türkçe Olimpiyatı Endonezya finaline ancak Türkçe sınavında yüzde 60 barajını geçebilen öğrenciler katıldı.

Türkçe Olimpiyatı Endonezya finali Başkent Cakarta'nın önde gelen gösteri salonu Taman Mini'de yapıldı. Bin kişinin katıldığı finalde yer yer duygusal anlar yaşandı. Halk oyunları gösterisi ile birlikte eğlenceli dakikalar geçirildi.

Endonezya finalinde birinci olan öğrenciler daha sonra Türkiye'de yapılacak olan 11. Türkçe Olimpiyatları'nda Endonezya'yı temsil edecek.