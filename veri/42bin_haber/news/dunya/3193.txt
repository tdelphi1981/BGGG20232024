İtalya sandığa kriz gündemiyle gidiyor
Avrupanın krizde olan ülkelerinden İtalya, bugün yeni hükümetini seçmek için sandık başına gidiyor. İki gün sürecek seçimlerde eski Başbakan Berlusconinin sürpriz yapabileceği belirtiliyor.

Avrupa’daki mali borç krizinden en çok etkilenen ülkelerin başında gelen İtalya’da, 50 milyon 450 bin seçmen bugün ve yarın yeni yasama dönemi üyelerini belirlemek üzere sandığı gidiyor. Yarışın en güçlü adayı Pier Luigi Bersani son haftalara beş puan önde girdi. Fakat uzmanlar merkez solda bulunan liderin ekonomi politikalarının ülkeyi içinde bulunduğu krizden çıkarmaya yeterli olup olmayacağı konusunda bölünmüş durumdalar. Bersani’nin parlamentonun alt kanadında sorunla karşılaşması beklenmezken asıl çekişme senatoda yaşanacak. 
Bersani’nin burada da en güçlü rakibi siyasete geri dönen eski Başbakan Silvio Berlusconi olacak. Senatoya en fazla üye gönderen Milano’nun bulunduğu Lombardy bölgesinde sol ve sağ oylar başa baş gitse de Berlusconi eski bağları nedeniyle oldukça güçlü durumda. 
İki aşamalı seçim sistemi 
Nüfusu 60 milyonu aşkın olan İtalya’nın idari sistemi çift kanatlı parlamenter sisteme dayanıyor. İtalya’da, parlamentonun alt kanadı Temsilciler Meclisi için 24 milyon 361 bin 809’u erkek, 26 milyon 88 bin 170’i de kadın olmak üzere toplam 50 milyon 449 bin 979 kişinin oy kullanma hakkı bulunuyor.  Temsilciler Meclisi seçimine 18 yaşını doldurmuş İtalyan vatandaşları katılabiliyor. 25 yaşını dolduranların parlamentonun üst kanadı Cumhuriyet Senatosu seçiminde oy kullanabildiği ülkede, toplam 46 milyon 175 bin 381 kişi bu hakka sahip. 
Kadın adaylarda büyük artış  
Yarınki seçimlerde, parlamentonun üst kanadı 315 sandalyeli Cumhuriyet Senatosu’nda senatör olmak için bin 510’unu kadınların oluşturduğu 5 bin 275 kişi adaylığını koydu Alt kanat 630 sandalyeli Temsilciler Meclisi içinse 10 bin 770 kişi milletvekili olabilmek için aday olurken, bu rakamın 3 bin 179’unu kadınlar oluşturuyor. Mali borç krizinde güçlü bir siyasi iradeye ihtiyaç duyan İtalya için 2013 genel seçimlerinin toplam maliyetinin ise yaklaşık 389 milyon avro olduğu bildirildi.