Seken kurşundan 20 Türk yaralandı
 
 Hastane Başhekimi Dr. Ayhan Tufan, gazetecilere yaptığı açıklamada, Ceylanpınar’ın sınır komşusu Ra’sulayn’da kasım ayında başlayan çatışmalarda yaralanan Suriyelilerin bir kısmının Ceylanpınar’a getirildiğini hatırlattı. Yaklaşık 3 aylık sürede 750 Suriyeli yaralının hastanelerine getirildiğini ifade eden Dr. Tufan, bunlardan üçte ikisini ilk müdahalenin ardından Şanlıurfa’daki hastanelere sevk ettiklerini söyledi. 
 20 TÜRK DE YARALI 
 Türkiye’ye getirilen yaralılardan 80’inin hayatını kaybettiğini anlatan Dr. Tufan, şunları kaydetti "Aynı tarihlerde seken mermiler nedeniyle yaklaşık 20 Türk vatandaşı çeşitli yerlerinden yaralandı. Bunlardan biri evinde otururken kurşun isabet etmesi sonucu yüzünden yaralanan Ahmet Özer’di. Onun tedavisine Şanlıurfa’da devam ediliyor. Diğerlerinin genel sağlık durumu iyi." 
 SAĞLIK HİZMETİ VERİLİYOR 
 
 Başhekim Dr. Ayhan Tufan, Suriyeli hastalara öncelik verildiği yönündeki iddialara da değindi. Dr. Tufan, günde ortalama bin Türk vatandaşı ile 150 Suriyeliye sağlık hizmeti verildiğini sözlerine ekledi.
  