Rusya’da 27 kişi donarak öldü
Rusya'nın Sibirya bölgesinde eksi 50 dereceye kadar düşen soğuklar nedeni ile yaşam olumsuz etkileniyor.
  Ülke genelinde mevsim ortalamalarından eksi 7-10 derece daha soğuk geçen kış şartları nedeni ile toplam 27 kişi yaşamını yitirdi. Donma tehlikesi geçiren 175 kişinin ise hastanelerde tedavileri sürüyor.
 Moskova meteoroloji merkezine göre, 1941'de ortalama hava sıcaklıkları başkent Moskova'da 17 derecenin altında 11 gün devam etmişti. 12 gündür eksi 17 dereceleri gören soğuklar bugün eksi 20-22 dereceye kadar düştü. Gelecek hafta hava sıcaklıklarının eksi 16-18 derece aralığında devam etmesi bekleniyor.
 Rusya Merkez Bölgelerinde hava sıcaklıkları eksi 28'i görürken, Kosturma'da eksi 33 kaydedildi. Sibirya bölgesi ise Rusya'nın en soğuk yaşam alanlarından. Eksi 50'lerin görüldüğü bölgede uçak seferleri gecikmeli olarak gerçekleştirilebiliyor.
 Gorna-Altay, Ulan-Ude, Magadan ve Çukotka'da ise soğuk havalar nedeni ile okullar tatil edildi.
 Rusya Sağlık Bakanlığı'nın Ria Novosti'ye verdiği bilgiye göre, sadece Çelyabinsk kentinde soğuk havalar nedeni ile 103 kişi hastaneye başvururken, 6 kişi yaşamını yitirdi.
 Başkent Moskova'da 5 kişi donma tehlikesi ile hastaneye kaldırıldı. Moskova'da 57 kişi tedavi altına alınırken, bir kişi de donarak öldü. Buzda kayarak düşen 3 kişiye ise kırık tedavisi yapıldı.
 Soğuk havadan korunmak için alkol alan 24 kişi alkol zehirlenmesi rahatsızlığı ile hastaneye başvurdu. Doktorlar ise soğuk havadan korunmak için alkol almamalarını, sıcak içecekler ve çay tüketilmesini öneriyor.
 Rusya Devlet Tıp Tedavisi Araştırma Merkezi Başkanı Sergey Baytsov, yaptığı açıklamada, "Maalesef her kış bu tür üzücü olaylar yaşanıyor. Bu yıl bir miktar daha fazla ölüm oranları. Bu trajediden kaçınmak için basit kurallar var. Öncelikle alkol alanların tek başına dışarı çıkmaması gerekiyor. Ölümlerin büyük çoğunluğu alkolden kaynaklanıyor." uyarısı yaptı. Baytsov'a göre kalp ve damar hastalığı olanlar da soğuk havalarda dışarı çıkmamalı.
 CİHAN
  