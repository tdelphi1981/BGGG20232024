Cesetler halen okulda!
Yetkililerden edinilen bilgilere göre, saldırganın önce Newtown'da birlikte yaşadığı annesini evde öldürdüğü ardından da annesinin aracıyla saat 9.30 sıralarında okula gittiği ve katliamı gerçekleştirdiği belirtiliyor 
 İki tabanca ile okula girdiği kaydedilen saldırganın anasınıfı öğrencilerinin bulunduğu iki sınıfta öğrencilere ateş ettiği, 18 öğrencinin okulda ikisinin de hastanede öldüğü öğrenildi. Okul müdürünün de aralarında bulunduğu 6 yetişkinin de saldırı sırasında hayatını kaybettiği, ayağından yaralanan bir öğretmenin ise hastaneye kaldırıldığı kaydedildi. 
 SİLAHLAR ANNESİNİN ÇIKTI
  
 Polisin olay yerinde yaptığı incelemede saldırının ardından intihar ettiği bildirilen saldırganın üzerinde 2 tabanca, aracında ise bir tüfek ele geçirildiği, bu üç silahın da öldürülen annenin üzerine kayıtlı olduğu belirtildi. 
 Katliamı niçin gerçekleştirdiği henüz açıklanmayan saldırganın anne ve babasının ayrı olduğu, saldırıda üzerinde büyük kardeşinin kimliğinin çıktığı öne sürüldü. ABD basını saldırganın 20 yaşındaki "Adam Lanza" olduğunu bildirdi. Ancak polis yetkilileri henüz ismi doğrulamadı. Saldırganın kardeşi Ryan Lanza’nın da gözaltında olduğu ve sorgusunun sürdüğü belirtildi. 
 CESETLER OKULDA DURUYOR
  
 Kamuoyunda 20 yaşındaki bir gencin hangi gerekçeyle böyle bir katliamı gerçekleştirdiği tartışılırken, olay yerinde de polisin incelemesi sürüyor. Gece geç saatlere kadar süren çalışmaların sabah saatlerinde tamamlanmasının beklendiği cesetlerin de halen okulda olduğu vurgulandı. 
 Connecticut polisinin New York saati ile sabah 08.00’de basın toplantısı düzenleyerek elde edilen bilgileri kamuoyuyla paylaşması bekleniyor. 
 KİLİSEDE DUA EDİLİYOR
  
 Newtown’da bulunan iki kiliseye giden öğrenciler, aileleri ve kasaba sakinleri de kurbanlar için dua ederek kilisede mum yaktılar. Bazı dükkanların camlarına da saldırıdan duyulan üzüntünün belirtildiği yazılar asıldı. 
 GÜVENLİ BİR BÖLGE OLARAK BİLİNİYORDU
  
 Saldırının gerçekleştirildiği okulun bulunduğu Newtown kasabası yaklaşık 27 bin kişinin yaşadığı sakin bir yer. New York’tan yaklaşık 100 kilometre uzaklıkta bulunan kasabada genel olarak orta ve üst gelir grubundan aileler yaşıyor. Connecticut eyaleti sınırları içinde yer alan bölgenin ABD’nin en güvenli bölgeleri arasında gösterildiği ve suç oranlarının düşük olduğu belirtiliyor. Ormanlık bir alanda sakin bir ortamı olan kasabaya, saldırının ardından yüzlerce basın mensubu gitti. ABD basının yanı sıra uluslararası basından da çok sayıda gazeteci izin verilen bölgeye kadar yaklaşarak gelişmeleri takipçilerine duyuruyor. Yetkililer ve kent yöneticileri tarafından yapılan açıklamalarda ailelere destek olunacağı ve bu "trajedi"nin dayanışmayla aşılacağı duyuruları yapılıyor. Öte yandan ABD basınında okul ve insanların toplu bulunduğu alanlara yapılan saldırıların nedenleri ve sivillere silah satışı konuları yeniden gündemin ilk sırasına oturdu. Ekranlara davet edilen psikolog ve sosyologlar saldırganların psikolojik yapılarını ve olayların nedenlerini analiz etmeye çalışıyor. 
 AA