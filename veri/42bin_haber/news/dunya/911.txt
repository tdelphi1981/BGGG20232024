Toprak bütünlüğümüzü hangi yolla olursa olsun sağlayacağız
Azerbaycan Cumhurbaşkanı İlham Aliyev ülkesinin toprak bütünlüğünü hangi yolla olursa olsun sağlayacağını söyledi.
 Aliyev, şehit aileleri ve Dağlık Karabağ gazileri için inşa edilen evlerin anahtar teslim törenindeki konuşmasında ülkesinin işgal altındaki topraklarını her ne yolla olursa olsun mutlaka geri alacağını ifade etti. Ülke olarak en büyük problemlerinin Ermenistan ile aralarındaki Dağlık Karabağ sorunu olduğunu bildiren Aliyev, problemin çözümü konusunda her türlü mücadeleyi vereceklerini bildirdi. 
 Ermenistan'ın tarihte sistemli bir şekilde Azerbaycanlılara karşı soykırım yaptığını bildiren Aliyev, sözlerine şu şekilde devam etti: "Hocalı soykırımı artık üç ülke tarafından resmi olarak tanındı. Eminim ki bu ülkelerin sayısı her geçen gün artacak. Ülkemizin haklılığı bütün uluslar arası kuruluşlar tarafından kabul ediliyor.  Hatta BM Güvenlik Konseyi'nin bu konuda bizim lehimize 4 adet kararı bulunmasına rağmen Ermeniler uluslararası hukuk normlarını hiçe sayıyorlar."
 ARABULUCULAR DAHA AKTİF OLMALI
 İlham Aliyev, Dağlık Karabağ probleminin çözümü noktasında arabulucu kurumların daha aktif olmaları gerektiğini bildirdi. Aliyev, aracı kurumların uluslararası hukuku hiçe sayan tutumundan dolayı Ermenistan tarafına daha keskin bir tavır almamalarını esefle izlediklerini söyledi. Cumhurbaşkanı Aliyev, Ermeni tarafının mevcut durumu koruma adına mücadele ettiğini ancak buna izin vermeyeceklerini vurguladı. Aliyev sözlerini şu şekilde tamamladı: "Biz her konuda olduğu gibi bu konuda da öncelikle kendi gücümüze güveniyoruz. Başta halkımızın iradesi ve ordumuzun gücüne inanıyoruz. Zamanı geldiğinde Azerbaycan, işgal altındaki topraklarını hangi yolla olursa olsun geri alacak. Bu hakkı bize hem tarihi adalet, hem de uluslararası hukuk tanıyor."
 (CİHAN)