Suriyeli generalden müthiş iddia
Suriyeli General Adnan Sülo, Esat yönetiminin her türlü silahı kullandığını ileri sürdü.
 SURİYE ordusundan ayrılarak Hatay'ın Reyhanlı İlçesi'ne gelen ve Suriye'deki kimyasal silahlardan sorumlu general olduğunu açıklayan Adnan Sülo, yönetimin iç savaş sırasında halkına karşı acımasız davrandığını ve her türlü silahı kullandığını ileri sürdü.
 Suriye ordusundan 6 ay önce ayrılarak Reyhanlı'ya geldiğini belirten General Adnan Sülo, muhaliflerin kullandığı büroda üniformalı olarak açıklama yaptı. Suriye ordusunda kimyasal silahların idare ve sevkinden sorumlu olduğunu, yönetimin iç savaş sırasında halkına acımasızca davrandığı için ülkesini terk ederek muhaliflerin safına geçtiğini kaydeden Adnan Sülo, yönetimin bu süreçte elindeki, gaz dahil her türlü silahı kullandığını ileri sürdü.
 Kimyasal silah da kullanıldığını iddia eden Sülo, Suriye tarihinde şimdiye kadar görülmemiş olayların yaşandığını, halkın büyük bir sıkıntı içerisinde olduğunu belirterek, "Vatandaşlarımız bu kadar sıkıntıya rağmen hem sabırlı ve hem de ayakta durmaya çalışıyor. Şimdiye kadar tarihte yaşanmamış olayları yaşıyoruz. Suriye halkı olarak çok sabrettik. Kabullenmeyecek olaylar yaşadık. Hiç bir halk kendi devletini yıkmak istemez" dedi.
 Suriye'de herkesin birlik ve beraberlik içerisinde olması gerektiğini savunan Sülo, "Birbirimize kenetlenerek bu savaşı durdurmalıyız. Hepimiz Allaha inanıyoruz. Vatanımızı kurtarmak için elimizden geleni yapmalıyız. Yönetim çoluk çocuk, genç ve yaşlıları öldürüyor. Halkına zulmediyor, bu zalim yönetimden birleşerek mutlaka kurtulmamız gerekiyor" diye konuştu.
 DHA