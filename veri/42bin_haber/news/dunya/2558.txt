Havayolu şirketlerinden tartışma yaratan uygulama
Asyalı havayolu şirketleri, çocuk gürültüsünden rahatsız olan yolculara, ek ücret karşılığında 'çocuktan arındırılmış bölgede' seyahat etme imkânı sunuyor. Çocuklu aileler zorunlu olarak arka koltuklara yerleştiriliyor.
Asyalı havayolu şirketleri arasında giderek yaygınlaşan uygulamaya göre, belirli bir ücret karşılığında ön koltuklar, sadece çocuksuz yolculara ayrılıyor. 12 yaşın altındaki çocuklarıyla birlikte yolculuk yapan aileler ise arka bölümlere oturtuluyor. Havayolu şirketleri, böylece müşterilerine daha huzurlu bir uçuş ortamı sağlamayı hedefliyor.

"Çocuksuz bölge" uygulamasının öncülerinden Malaysia Airlines, 2011 yılından bu yana birinci sınıf bölümlere çocuklu yolcu kabul etmiyor. Geçen yıl da dev Airbus A 380 tipi uçaklarda üst kat tamamen çocuklara kapandı. Artan eleştiriler üzerine açıklama yapmak zorunda kalan Malaysia Airlines, uçağın alttaki ana bölümünde daha fazla tuvalet olduğunu, ayrıca ailelerin ve çocukların alt kattan daha hızlı uçağa binip yerleşebilecekleri gibi gerekçeler öne sürdü.

Artık Avrupaya uçuşları bulunmayan Malezyalı Air Asia X firması da ekonomi sınıfında ilk yedi sıranın 12 yaş altında çocukları kabul etmeyeceğini bildirdi. Air Asia X, birkaç euro fazla ödemeyi kabul eden müşterilere ön koltukları tahsis edip çocuklu aileleri arkaya gönderiyor. Benzer uygulamalar diğer Asyalı şirketlerde de görülmeye başlandı.

ELEŞTİREN DE VAR DESTEKLEYEN DE

İnternet forumlarında söz konusu uygulamaya pek çok kişi tepki gösterirken, "çocuksuz bölge" fikrini destekleyenlerin sayısı da giderek artıyor. Uygulamayı yerinde bulanlar, bazı ailelerin, çocuklarını zaptetmekten aciz olduğunu, bu nedenle özellikle uzun süreli yolculukların kimi zaman kâbusa dönüşebildiğini belirtiyor.

Hamburglu hava ulaşımı uzmanı Cord Schellenberg ise Asyalı havayolu şirketlerinin uygulamalarını küresel bir trend olarak görmüyor. Avrupa ve Kuzey Amerika firmalarının ayrımcılık konusunda çok hassas olduklarını kaydeden Schellenberg, dolayısıyla havayolu firmalarının, çocuklu yolculara olumsuz bir tavır sergilemelerinin söz konusu olamayacağını vurguluyor.

Malaysia Airlines, birinci sınıf bölümlere çocuklu yolcu kabul etmiyor Schellenberg, Yolcuların büyük bir kısmı bunu hiç de iyi niyetli olarak görmeyecek ve zamanla bir daha böyle bir havayoluyla uçmak istemeyecektir diyor. Nitekim Alman havayolu firmaları da uçaklarda çocuktan arındırılmış bölge oluşturulmasının gündemde olmadığını bildirdi.

 DW Türkçe