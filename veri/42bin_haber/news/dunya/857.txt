Rusya’da renkli ya da bahar devrimlerinin şansı yok
Rusya Güvenlik Konseyi Genel Sekreteri Nikolay Patruşev, dış güçlerin Rusya'da "renkli devrim" için çalıştıklarını, ancak bunların başarı şansının olmadığını söyledi.
 Komsomolskaya Pravda'ya özel açıklamada bulunan Patruşev, "Rusya'da renkli devrimlerin zemini yok. Ülkemizde bu tür senaryoların uygulanmasına asla izin vermeyiz." dedi. Renkli devrimlerin dışarıdan ithal olduğunu ve yabancı ülkeler tarafından finanse edildiğini kaydeden Patruşev, "Ortadoğu ve Kuzey Afrika'daki gelişmeler de bu şekilde." değerlendirmesinde bulundu.
 Rusya son dönemde Ukrayna, Gürcistan, Libya ve Mısır gibi ülkelerde renkli devrim ya da Arap Baharı isimlerinde gerçekleşen rejim değişikliklerine karşı çıkıyor. Patruşev'e göre bir kısım güçler Rusya'da da benzer araçları kullanarak, ülkenin içişlerine karışmak istiyor.
 Rusya Federal Güvenlik Servisi'nin (FSB) eski başkanı da olan Patruşev, "Muhalif ve radikal bir kısım organizasyonların üyeleri vatandaşların siyasi aktivasyonlarını kullanarak istikrarsızlık oluşturmak için provokasyon yapıyor." eleştirisi getirdi. Patruşev, ABD'nin desteklediği bir kısım sivil toplum örgütlerinin faaliyetlerinin sınırlandırılmasını bu yönde atılmış adımlar olarak değerlendirdi.
 Kuzey Kafkasya bölgesinde militan grupların küçük gruplar halinde faaliyet yaptığını, taktik değiştirdiklerini ifade eden Patruşev, "Onlar istikrarsız bir yapı oluşturmak istiyorlar." dedi. Bölgede terör saldırılarının nispeten azaldığını ifade eden Rusya Güvenlik Konseyi Genel Sekreteri, 2014 Soçi Kış Olimpiyatları ve 2013'te Tataristan'da yapılacak Universiade oyunları vesilesi ile ek tedbirler aldıklarını söyledi.
 CİHAN