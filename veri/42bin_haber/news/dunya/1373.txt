Fransa'yı sarsan fotoğraf
 
 Somali’de El Kaide ile bağlantılı eş-Şebab örgütü, cuma günü Fransız komandoları ile çıkan çatışmalar sırasında hayatını kaybettiği belirtilen Fransız askerin fotoğraflarını yayımladı. Şebab örgütüne ait Twitter hesabında yayımlanan 3 fotoğrafta, Fransız askerin cesedinin yanında farklı türde silahlar, iletişim araçları ve kurşun geçirmez yelekler de görülüyor. 
 
 Şebab Sözcüsü Abdulaziz Ebu Musab daha önce bir internet sitesinde yayımlanan açıklamasında, askerin, Fransız ordusunun 2009’dan beri örgütün elinde rehin olan Fransız istihbaratçıyı kurtarma girişimi sırasında yaralandığını ve ardından hayatını kaybettiğini söylemiş ve askerin cesedini yakında yerel basına göstereceklerini belirtmişti. 
 
 Musab, ayrıca Fransız komandolarının kurtarmak için operasyon düzenlediği rehinenin ellerinde ve hayatta olduğunu ifade etmişti. Fransız komandolarının, 2009 yılında kaçırılan 1 Fransız istihbaratçıyı kurtarmak için Polo Merir şehrindeki bir eve düzenlediği hava indirme operasyonunda, aynı aileden 3 sivil hayatını kaybetmiş, bir Fransız askeri ölürken, biri de yaralanarak esir düşmüştü. 
 
 AA