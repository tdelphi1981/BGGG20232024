Pınar Selek için Strasbourg Üniversitesi'nde eylem
 
 Yerel saatle 11.30’da Hukuk Fakültesi önünde toplanan yaklaşık 200 öğrenci ellerinde "Pınar Selek’e özgürlük" yazılı dövizleri ve el ilanlarıyla destek gösterisi düzenledi. Strasbourg Üniversitesi’nde okuyan 44 bin 172 öğrenci ve yüzden fazla öğretim üyesi bir saat derslere girmedi. 
 
 Üniversite tarihinde bu amaçla ilk kez yapılan eylemde ’Pınar Selek’in arkasındayız desteğimiz devam edecek’ denildi. Öğretim üyeleri arasında Türkoloji Bölüm Başkanı Prof.Dr. Samim Akgönül, belediye temsilcileri, sendikalar, hukukçular, sivil toplum örgütleri, öğrenciler ve çok sayıda Fransız bulundu. 
 
 Fakülte önünde Selek’e destek veren öğrenci ve kuruluşlar ’Türkiye’de yaşanan olumsuz hukuk süreci ve Pınar Selek’in sosyal çalışmalarından dolayı tutuklanıp PKK militanı olarak gösterildiği; Kürtler, sokak çocukları, eşcinsel ve feministlere yönelik çalışmalarından dolayı suçlandığı belirtildi.
 
 Üniversitenin Patio 1 Amfisi’nde yapılan Pınar Selek dayanışmasına katılan yaklaşık 500 kişi amfiyi doldurdu. Çok sayıda Fransız basın mensubu bu protestoyu takip etti. Amfide sivil toplum örgütleri, öğrenci dernekleri, üniversite öğretim üyeleri ve 9 sendika temsilcileriyle beraber Strasbourg Belediyesi adına belediye encümenleri Mine Günbay, Derya Topal, ASTU dernek başkanı Muarrem Koç konuşmalarında hukuk sürecinin sonuna kadar Selek’in yanında oldukları mesajını verdi.
 
 Üniversitenin deklarasyon bildirisinde dokuz sendikanın desteğinin devam edeceği duyuruldu. Üniversitenin öğretim üyeleri de Pınar Selek’in yanında olduklarını yineledi. Strasbourg’tan İstanbul’daki duruşmayı izlemeye giden 30’a yakın üniversite temsilcisi ve siyasiler Cuma günü Strasbourg’ta basın toplantısı yapacak. Pınar Selek gösterilen dayanışmadan memnun olduğunu belirtti.
 
 Levent GÜNDÜZ/STRASBOURG, (DHA)