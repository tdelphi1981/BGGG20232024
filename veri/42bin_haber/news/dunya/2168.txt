Rusya'dan İsrail'e sert tepki
Rusya: İsrailin Suriye saldırısı uluslararası hukuk ihlali
Rusya Dışişleri Bakanlığı, İsrail'in Suriye'ye yönelik hava saldırısı gerçekleştirmesinin Birleşmiş Milletler Anlaşması'nın çok açık bir ihlali olduğu uyarısında bulundu.

Şam yakınlarında bir araştırma merkezine İsrail Hava Kuvvetleri'nin saldırı gerçekleştirdiği yönündeki haberlerden endişe duyduklarını kaydeden Bakanlık açıklamasında, "Eğer iddialar doğru ise bağımsız bir ülkeye yönelik bu saldırı, açıkça BM Anlaşması'nın ihlali anlamına gelir. Bunun arkasındaki gerekçe ne olursa olsun, kabul edilemez" ifadelerini kullandı. 

Suriye'de şiddetin her türlüsüne karşı olduklarını ifade eden Bakanlık, 30 Haziran 2012'de sağlanan Cenevre Mutabakatı temelinde Pan-Suriye diyalogunun oluşturulmasını ve her türlü dış askeri müdahalenin engellenmesini bir kez daha istedi. 

Suriye devlet televizyonu İsrail uçaklarının Şam yakınında bulunan askeri inceleme ve araştırma merkezine bir saldırı gerçekleştirdiğini ifade etmiş, olayda iki kişinin yaşamını yitirdiğini ve bazı kişilerin de yaralandığını açıklamıştı.
(CİHAN)