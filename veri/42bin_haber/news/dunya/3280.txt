Bask Parlamentosunda Türkiye karşıtı önerge
İspanya'nın özerk bölgelerinden Bask Bölgesel Parlamentosu'nda, terör örgütü ETA'ya yakınlığı ile bilinen EH Bildu partisinin verdiği Türkiye karşıtı bir önerge tartışılacak.
Fransa'da 3 PKK'lının öldürülmesinden Türkiye'yi sorumlu tutan EH Bildu partisi, "Bask Parlamentosu'nun Avrupa Birliği Konseyi'nden "Türkiye'nin Kürt militanlara zulmetmeye devam ettiği sürece Avrupa Birliği üyeliğine engel olmasını" talep etmesini öneriyor. 

5 Şubat'ta verilen önerge üzerine harekete geçen Türkiye'nin Madrid Büyükelçisi Ayşe Sinirlioğlu, Bask Parlamentosu Başkanı Bakartxo Tejeria'ya bir mektup yolladı.

Sinirlioğlu, Bildu'nun önergesinde Türkiye hakkında ağır suçlamalar ve yanlış bilgiler içerdiğini belirterek bunların düzeltilmesi gerektiğinin altını çizdi. 

Soruşturması devam eden cinayetten Türkiye'nin sorumlu tutulmasına tepki gösteren Madrid Büyükelçisi Sinirlioğlu, hukukun temel ilkelerini ihlal eden böyle bir girişimin kabul edilemez olduğunu aktardı.

PKK'nın AB ve ABD tarafından kabul edilen bir terör örgütü olduğuna dikkat çeken Ayşe Sinirlioğlu, Bildu'nun önergesinde PKK'ya, gerçek mahiyetinin ortaya konmadan atıf yapılmasını kınadı. 

Büyükelçi Sinirlioğlu, Türkiye'nin İspanya ve Bask Bölgesi ile olan iyi ilişkilerini hatırlatarak EH Bildu'nun girişiminin bu ilişkilere gölge düşürebileceği değerlendirmesinde bulundu.

Bask Parlamentosu Başkanı Tejeria'ya 18 Şubat'ta ulaşan mektupta Madrid Büyükelçisi Ayşe Sinirlioğlu, önerinin onaylanmaması için Tejeria'nın elinden gelen her türlü çabayı göstereceğine olan inancının tam olduğunu kaydetti.

Büyükelçi'nin mektubuna sert tepki gösteren ayrılıkçı sol görüşlü Bildu partisi, bunu "tolere edilmesi mümkün olmayan içişlerine karışma" olarak değerlendirdi. 

Bildu'nun bildirisinde "Türk hükümeti Parlamento'nun neyi tartışıp neyi tartışamayacağını söyleyecek birisi değildir" ifadeleri kullanıldı.