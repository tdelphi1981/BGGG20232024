Irkçı Altın Şafak, parayla mescit bombalatıyor
Yunanistan'da ırkçı Altın Şafak (Hrisi Avgi) örgütünün, Volos şehrinde bir mescidi bombalaması karşılığında 22 yaşındaki bir gence para verdiği ortaya çıktı. Yunan basın yayın organları, örgütün ekonomik krizi fırsat bilerek işsiz gençleri bombalama eylemlerinde kullandığını yazdı.
Yunan basın yayın organlarına göre Volos şehrinde Z.M. adlı 22 yaşındaki bir gençle birlikte 2 kişi, Altın Şafak örgütü için harçlık garantisi karşılığında iş yaptığını itiraf etti. Volos polisi, Z.M. ile birlikte iki kişiyi daha 15 Kasım gecesi otomobilinde molotof ve fişekler taşırken gözaltına aldı. Z.M., polise verdiği ifadede Volos'ta Admitu sokaktaki mescidi bombalamayı planladığını kabul etti.

Altın Şafak'ın emirleri sonucu böyle bir işe kalkıştığını itiraf eden genç, belli dönemlerde tarım işlerinde çalışma karşılığında kendisine 5-10 yevmiye verdiklerini ve ailesinin bakımını bu şekilde sağladığını anlattı. Z.M.'nin evli ve 14 aylık bir çocuk sahibi olduğu bildirildi. Polise verdiği ifadesi sonucu Z.M., birlikte gözaltına alınan 21 ve 26 yaşlarındaki iki kişinin olayla ilgisi olmadığını belirterek serbest bırakılmasını sağladı. Ancak bu kişilerin evlerinde yapılan aramalarda Hrisi Avgi gazeteleri ve çeşitli basılı döküman, 2 bıçak, maske ve boş şişeler bulundu. Görgü şahitleri, gençlerin ifade vermeye giderken nazi selamı verdiklerini anlattı. Savcılık, ikisi Volos biri de Larisa şehirlerinden olan gençleri şartlı serbest bıraktı. 
 
ALTIN ŞAFAK ÜYESİ POLİSTEN BATI TRAKYALI ÖĞRENCİLERE TEHDİT 

Öte yandan Kathimerini gazetesinin haberine göre Batı Trakya'nın Gümülcine şehrindeki Dimokritou Üniversitesi'nde kendini öğrenci gibi tanıtan ırkçı Altın Şafak üyesi 24 yaşındaki bir polis memuru asteğmen, üniversitede "Kim Hıristiyan değilse, Yunan da değil. Yunanistan'dan gitsin!" şeklinde propaganda yaparak Batı Trakyalı Müslüman öğrencileri tehdit ettiği saptandı. Bir Müslüman öğrencinin tepki vermesi üzerine ise "Sadece polis değilim. Altın Şafak'tanım. Gelecek Ocak ayında başınıza nelerin geleceğini göreceksiniz." şeklinde tehdit ettiği de belirlendi. Altın Şafak da konuya ilişkin açıklamasında, polisi desteklediğini belirtti. 

Yunan Emniyet Müdürlüğü, 24 yaşındaki gencin Dimetoka Polis Okulu'nda öğrenci olduğunu kabul etti. Kamu Düzeni Bakanlığı ise polis hakkında inceleme başlattı.

Bu arada Meis Adası'ndan bir süre önce Kaşlı bir Türk kızı ile evlenen Kirkos Mayafis'in ırkçı Altın Şafak üyeliğinden atıldığı bildirildi. 

ÖLÜ HÜCRELER FAALİYETE GEÇİRİLDİ İDDİASI

Neonazi ırkçı Altın Şafak, son seçimlerde yüzde 6,92 oy alarak parlamentoya 18 milletvekili gönderdi. Yaz döneminden bu yana Altın Şafak üyesi oldukları belirtilen kişiler tarafından ve parti milletvekilleri tarafından yüzlerce yabancı saldırıya uğradı. Mescitler bombalandı. 

Ekonomik kriz döneminde saldırılarını arttıran Altın Şafak üyelerinin ülke genelinde örgütlenme faaliyetlerine hız verilirken, her gün yeni bir büro açılıyor. Toplumu yabancılara karşı terörize etme çabası içerisinde olduklarını yazan Yunan basın yayın organları, hükümet ve Yunan polisinin yeterli tedbiri almadığı eleştirisini yöneltiyor. Örgütle bağlantılı uyuyan hücrelerin faaliyete geçtiği iddia ediliyor.