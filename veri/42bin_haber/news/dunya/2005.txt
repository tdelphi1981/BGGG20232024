Testi geç, vatandaş ol!
 
 İngiltere’deki koalisyon hükümeti, İngiliz vatandaşlık sınavını yeniledi. Sınavda örneğin, 'Anma gününün sembolü hangi çiçektir?', '2012 yılında Kraliçe’nin tahttaki kaçıncı yılı kutlandı?', 'Avam Kamarası’ndaki ikinci büyük siyasi partiye ne denir?', 'Kaç yaşından itibaren jüri üyeliği yapılabilir?', 'Wiltshire’da bulunan tarihi anıtın adı nedir?', '1805 yılındaki deniz savaşında ölen ve Trafalgar meydanında anıtı bulunan amiralin adı nedir?' gibi sorular yöneltilecek. 
 SPORUNU VE MÜZİĞİNİ DE BİLMEK GEREK 
 "Life in the UK" (İngiltere’de Yaşam) isimli testte ülkenin sporu ve müziğine ilişkin sorular da yer alacak. Yenilenen sınav uygulamasına Mart ayından itibaren başlanacak. İngiltere vatandaşlığı almak için daha önce de "İngiltere’de Yaşam" testini geçmek gerekiyordu. Ancak, İngiltere İçişleri Bakanlığı sınavın yeniden düzenlendiğini ve toplu taşıma, kredi kartları, iş görüşmeleri gibi konulardaki soruların testten çıkarıldığını bildirdi. 
 TREN SAATİ, İNTERNET KULLANIMI TESTTE YOK
  
 İngiltere Göç Bakanı Mark Harper, su sayaçları, tren saatleri, internet kullanımı gibi sıradan ve günlük hayata ilişkin konulardaki soruları testten çıkardıklarını söyledi. Harper, "Yenilenen sınav, İngiliz olmakla ilgili değerlere ve kurallara odaklanıyor" dedi. "İngiltere’de Yaşam" testine geçen yıl 150 binden fazla kişi girmişti. 2002 yılında yürürlüğe giren yasayla uygulanmaya başlanan sınavla amaç, kişinin İngiliz vatandaşlığını almadan önce Birleşik Krallık hakkında yeterli bilgiye sahip olup olmadığını ve İngilizcesinin yeterli olup olmadığını tespit etmek.
  