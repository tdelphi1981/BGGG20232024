Çin'de Mehter ve Sema Gösterisi
Meram Belediyesi tarafından Çin'deki Türk Yılı Etkinlikleri kapsamında icra edilen Mehter konseri ve Sema gösterisi Çinlilerin büyük beğenisini topladı.
Meram Belediyesi ile Çin'in Yuxeiu Belediyesi arasındaki kardeş şehir ilişkileri kapsamında düzenlenen geziye Meram Belediye Başkanı Dr. Serdar Kalaycı, Necmettin Erbakan Üniversitesi Rektörü Prof. Dr. Muzaffer Şeker, Selçuk Üniversitesi Rektör Yardımcısı Prof. Dr. Mehmet Musa Özcan, Mevlana Üniversitesi Öğretim Üyesi Doç. Dr. Şadi Aydın, meclis üyeleri, daire müdürleri, mehteran ve semazen ekibi katıldı. 

Çin gezisinin ilk gününde Türk heyet, Guang Fu Miao Hui Festivali'ne katıldı. İkinci gün düzenlenen etkinliklere ise Mehter Konseri ile Sema Gösterisi damgasını vurdu. Farklı ülkelerden gelen folklor ekipleri gösterilerini sunarken mehter konseri ve sema gösterisi en fazla beğenilen gruplar oldu. 

Yuxeiu gösteri alanındaki konseri Türkiye'nin Guangzo Başkonsolosu Burak Ali Karacan da izledi. 

SA'D BİN EBU VAKKAS TÜRBESİ'Nİ ZİYARET

Başkan Kalaycı ve beraberindeki Türk heyet Çin'in Guangzhou şehrinde 651 yılında yaptırılan camiyi ve Sa'd bin Ebu Vakkas'a atfedilen türbeyi de ziyaret etti. Caminin imamı, türbe hakkında Türk heyete bilgi verdi.