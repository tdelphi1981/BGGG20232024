Genelkurmay'ın okul ziyaretine Bakanlık açıklaması
Genelkurmay Başkanı Orgeneral Necdet Özel'in Riyad'da Gülen cemaati tarafından kurulan bir okulu ziyaret etmesiyle ilgili tartışmalar sürerken Dışişleri Bakanlığı konuyla ilgili açıklama yaptı. Bakanlık, "Milli Eğitim Bakanlığı müfredatına uygun eğitim verilmektedir" dedi.(CNN TÜRK) -- Bakanlık, Suudi Arabistan'ın Riyad, Cidde, Mekke, Medine, Abha, Tebuk, Taif ve Dammam şehirlerinde Riyad Büyükelçiliği bünyesinde kurulmuş 8 okulun faaliyet gösterdiğini açıkladı. 

Bakanlık, "Bahsekonu okullarda, Milli Eğitim Bakanlığı personeli yaklaşık 300 öğretmen görev yapmakta" dedi.

Dışişleri, ilk, orta ve lise bölümleri bulunan bu okullarda Suudi Arabistan'da çalışan Türklerin çocuklarının okuduğunu hatırlattı.

Açıklamada, "Yaklaşık 6 bin öğrenciye Milli Eğitim Bakanlığı müfredatına uygun eğitim verilmektedir" denildi.