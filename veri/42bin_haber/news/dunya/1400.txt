Jirinovski Kim Milyoner Olmak İster'e katılırsa...
Rusya'daki aşırı milliyetçi Liberal Demokrat Parti Başkanı Vladimir Jirinovski, Rusya'nın 1. Kanal'ında yayınlanan "Kim Milyoner Olmak İster" yarışma programına katıldı. Yarışmada 400 bin ruble (yaklaşık 13 bin dolar) kazanan medyatik siyasetçinin evlilikle ilgili sözleri güldürdü.
Jirinovski, Dimitriy Dibrov'un sunduğu "Kim Milyoner Olmak İster" programına Rusya'nın çöpçatanlık programı olan "Haydi Evlenelim" programının ünlü sunucusu Roza Syabitova ile birlikte katıldı.

Programda Jirinovski'nin, Syabitova ile evlilik konusunda yaptıkları sohbet izleyenleri güldürdü.

Syabitova'ya kendisini evlendirmesi koşuluyla yarışmada kazanacağı bütün parasını vereceğini söyleyen Jirinovski neşeli tavırlarıyla dikkat çekti.

"SEN ZATEN EVLİSİN"

Syabitova, ünlü politikacıya evli olduğunu hatırlatınca, Jirinovski, "Olsun. Senin mesleğin çöpçatanlık değil mi? Benim evli olmamdan sana ne? Sen beni sessiz, sakin, pencere önünde örgü ören, ağlayan, cinsel hayatla ilgisi olmayan birisiyle evlendir. Gerisine karışma" diye cevap verdi.

Sempatik tavırları ve konuşmalarıyla salondaki seyircilerden her konuşmasında alkış alan Jirinovski programın sonunda partneri ile birlikte yarışmadan 400 bin ruble kazandı.

Paranın yarısını ceketinin cebine saklayan Jirinovski, "Biz 400 bin kazandık, sen neden bana 200 bin verdin?" diyerek sunucuya takılması herkesi güldürdü.