Gizemli halka Türk LED'i çıktı
NASA'nın iki astronotunun, uzaydan fotoğrafını çekip twitter'da 'gizemli halka' diye paylaştığı İran'ın başkenti Tahran'daki ışıklı halkanın, Türk firması tarafından Velayet Meydanı'na yapılan 6 kilometrelik LED ışıklandırma sistemi olduğu ortaya çıktı.
NASA'da görevli astronotlar Thomas Marsburn ve Chris Hadfield, geçen ay İran'ın başkenti Tahran'ın uzaydan gece görüntüsünü fotoğrafladı. Astronotlardan Chris Hadfield bu fotoğrafla ilgili "Dün akşamın finali: İran-Tahran'ın uzaydan gece yansıması. Bu mavi yuvarlağı bilen var mı?" yazarak, twitter takipçileriyle paylaştı. Kent meydanında etrafı yoğun ışıkla kaplı yuvarlak alanla ilgili astronotun takipçileri 'CIA yaptı', 'Nükleer reaktör çekirdeği' gibi yorumlarda bulunurken, astronotların uzaydan çektiği 16 fotoğraf, Daily Mail gibi birçok ünlü gazetede haber oldu. Daily Mail'de, Tahran'ın gece görüntüsü fotoğrafındaki ışıklı yuvarlak alan ise "Nefes kesen Tahran ve gizemli halka, tuhaf mor halka" olarak gösterildi.

Merak uyandıran gizemli halka 'Türk işi' çıktı. Işıklı halkanın, Tahran'da Özgürlük Anıtı'nın da yer aldığı Velayet Meydanı etrafında 6 kilometre uzunluğundaki LED ışıklandırma sistemi olduğu, Antalya Organize Sanayi Bölgesi'nde faaliyet gösteren Fiberli Aydınlatma firmasınca ocak ayında yapıldığı belirlendi. Antalya'da 1991 yılından beri LED ve fiber optik üretimi yapan firmanın oval şeklinde meydanın LED ışıklandırma işlemini ocak ayında tamamladığını belirten firma Genel Müdürü Cengiz Şentürk, Tahran Belediyesi'nin yaptırdığı ve hava karardıktan sonra aydınlatmaya başlayan LED sisteminde 16.7 milyon renk çeşidi olduğunu ve gökkuşağı şeklinde parkın etrafında sürekli döndüğünü kaydetti. Şentürk, spotların yukarıya bakması ve güçlü ışık kaynağı nedeniyle uzaydan rahat görülmüş olabileceğine dikkati çekti.