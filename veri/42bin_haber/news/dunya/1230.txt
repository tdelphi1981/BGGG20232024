Ele geçirilen sahte paralarda düşüş
Avrupa'da kalpazanlıkla mücadele meyvesini veriyor. 2012'de ele geçirilen sahte paralarda bir önceki yıla oranla gözle görülür düşüş kaydedildi.
 Avrupa Merkez Bankası'nın (ECB) son verilerine göre Euro Bölgesi'nde ele geçirilen sahte para miktarında ciddi düşüş yaşandı. 2012 yılında 531 bin sahte kağıt para ele geçirilirken, bu rakam bir önceki sene 606 bin civarında idi.  Avrupa'da kalpazanların halen en fazla tercih ettikleri kağıt paraların 20 ve 50 Euro olduğuna dikkat çeken yetkililer, ele geçirilen sahte paraların yüzde 86'sının 20 ve 50 Euro olduğunu kaydediyor. Yetkililer tüketicileri sahte paralara karşı uyarırken kağıt paralara dokunmanın ve dikkatli bakmanın öneminin altını çiziyorlar. Halen piyasada 15 milyar değerinde sahte paranın dolaştığını tahmin eden uzmanlar, madeni paralarda sahteciliğin pek yaşanmadığını söylüyor. 
 Öte yandan önceden açıklanan yeni 5 Euro'luk kağıt para ile birlikte 50 Euro'luk paranın da Mayıs ayından itibaren yeni bir çehre kazandırılacağı duyuruldu. Yeni paralarda kalpazanlarca taklit edilmesini zorlaştıracak ekstra tedbirler alınacak. Gelecek yıllarda ise diğer kağıt paralar olan 10, 20, 100, 200 ve 500 Euro'ların yeniden tasarlanarak basılması öngörülüyor.
 CİHAN
  