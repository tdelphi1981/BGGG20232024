PKK gerginliği endişe verici hal aldı
Paris'te 3 PKK'lı kadının öldürülmesinin ardından gerginlik komşu ülke Belçika'ya sıçradı. Geçtiğimiz Cumartesi günü PKK sempatizanların yürüyüşü ile gerilen ortam dün iki Türk öğrencinin bıçaklanması ile endişe verici boyuta ulaştı. Belçika makamları olayların büyümemesi için teyakkuza geçerken, yaralı öğrencilerin ailelerinden sağduyulu hareket edilmesi çağrısı yapıldı.
Paris'te infaz edilen üç PKK'lı kadının ardından komşu ülke Belçika'da gerginlik dinmek bilmiyor. Olayın duyulmasının ardından PKK sempatizanlar Brüksel'deki Türk Büyükelçiliği'nin önündeki protesto gösterisi yapmıştı. Birkaç gün sonra kimliği belirsiz kişilerce Genk şehrindeki Kürt Kültür Merkezi'ne molotoflu saldırı gerçekleştirildi. Çıkan yangında kültür merkezinde maddi hasar yaşanırken, ölen ya da yaralanan olmamıştı. Saldırıyı protesto etmek için Genk şehir merkezin düzenlenen yürüyüşte Kürt gençlerle Türk gençler arasında gerginlik yaşanmıştı. Belçika polisinin müdahale ettiği yürüyüşte olayların büyümesine izin verilmedi. Genk Belediye Başkanı Wim Dries, yürüyüş iznini sadece barışçıl gösteri için verdiğini ancak gruba katılan bazı kişilerin terör örgütü PKK lehine sloganlar ve posterler açmasından dolayı duyduğu 'hayal kırıklığını' dile getirdi. Türk ve Kürt asıllı vatandaşların yoğun yaşadığı Genk şehrinde gerginlik bugüne bıçaklı saldırı olarak taşındı. 

İKİ ÖĞRENCİ BIÇAKLI SALDIRIYA UĞRADI

Genk şehrinde günlerdir süren gergin hava süre dün Sint Lodewijk Lisesi'nde 18 ve 19 yaşlarında İbrahim İpek ve Veli Gezici isimli öğrenciler bıçaklanmasıyla endişe verici hal aldı. Sabah çıkan tartışma sonrasında PKK yandaşı olduğu öğrenilen bir öğrencinin ailesini aradığı ve sonrasında okula gelen baba ve akrabaların da tartışmaya karıştığı aktarıldı. Tartışma sonrasında okula gelen babanın ve birkaç akrabasının iki öğrenciyi bıçakladığı kaydedildi. Hastanedeki tedavilerinin ardından taburcu edilen öğrencilerin sağlık durumunun iyi olduğu belirtildi. Bıçaklı saldırının zanlısı ve bir kişinin gözaltına alındığı öğrenildi. İki Türk gencin bıçaklanmasının duyulması üzerine olay yerine gelen Genk Belediye Başkanı Wim Dries ve Belediye Başkan Yardımcısı Ali Çağlar da gençleri tansiyonu düşürücü konuşmalar yaptı. Wim Dries, Türk toplumuna olaya sağduyulu yaklaştıkları için teşekkür ederken, cumartesi günü için verilen yürüyüş izniyle ilgili de iyi niyetlerinin suistimal edildiğini aktardı. Okul çevresi ile istasyon önü ve şehir merkezinde geniş güvenlik önlemi alan Belçikalı makamlar teyakkuza geçti. Okulun çıkış saatlerinde diğer okulun öğrencileri ile karşılaşma olmaması için değişiklik yapıldı. Polis devriyeleri arttırılırken, akşam saatlerinde grup halinde dolaşan 16 genç dağılmak istemeyince gözaltına alınarak karakola götürüldü. 

YARALANAN ÖĞRENCİNİN AİLESİNDEN SAĞDUYU ÇAĞRISI

Yaralanan öğrencilerden İbrahim İpek'in ağabeyi Osman İpek kardeşinin durumunun iyi olduğu ve olayın Türk Kürt çatışmasına döndürülmemesi gerektiğini aktardı. Osman İpek, "Kardeşim eve geldi. Durumu iyi. Eve ziyarete gelenler arasında Kürt vatandaşlar da vardı. Yıllarca Genk'te barış içinde yaşadık ve o şekil devam etmesini istiyoruz. Biz olayın hukuki sürecini takip edeceğiz." dedi. Osman İpek, kardeşi İbrahim'in de arkadaşlarına mesaj çekerek sakin olmalarını istediğini ve ateşe ateşle karşılık verilmemesini istediğini aktardı.