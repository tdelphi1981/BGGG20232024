Hizbullah'tan açıklama: 'Füzeleri biz atmadık'
Lübnan'daki Hizbullah örgütü ile Filistin Halk Kurtuluş Cephesi, çarşamba günü ülkenin güneyinden İsrail tarafına atılan 2 Katyuşa füzesi ile ilgilerinin olmadığını bildirdi.
Hizbullah örgütü milletvekili Kamil er-Rifai AA muhabirine yaptığı açıklamada, 'Özellikle de bugünlerde İsrail tarafına füze atmanın Hizbullah'a bir faydası yok. Atılan füzeler, dış güçlerle ilişkili grupların işi' dedi.

Rifai, Lübnan'daki tüm tarafların Cumhurbaşkanı Mişel Süleyman'ın çağrıda bulunduğu müzakere masasında buluşmasını kolaylaştırmak amacıyla Hizbullah'ın, sükunetin kalıcı olması için çalıştığını belirtti.

Öte yandan Lübnan'daki Filistin Halk Kurtuluş Cephesi Enformasyon Sorumlusu Hamza el-Beştavi, İsrail'e atılan füzelerle ilgileri bulunduğu yönündeki iddiaları reddederek, konuyla alakalı haberi basından öğrendiklerini ifade etti.

Çarşamba akşamı Lübnan'ın güneyinden İsrail tarafına 2 Katyuşa füzesi atılmış, ancak füzeler İsrail tarafına ulaşmadan sınıra yakın bir yerde Lübnan topraklarına düşmüştü.