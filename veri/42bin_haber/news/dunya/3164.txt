'Ey Erdoğan yanımızda dur'
Irak'ın Ramadi şehrinde Sünni ve Şiilerin ortak kıldığı cuma namazında hutbe okuyan Şeyh Abdulmun'im El-Badrani, 'Ey Erdoğan, bu sıkıntımızda yanımızda dur, biz seninle ayrılmaz bir bütünüz' dedi.
Irak Başbakanı Nuri Maliki hükümetini protesto eden eylem ve gösterilerin 62 gün önce başladığı El-Anbar ilinin merkezi Ramadi şehrinde bugün 'Ya Irak ya Maliki' adı altında Cuma gösterisi düzenlendi.

Bağdat'ı, Ürdün ve Suriye'ye bağlayan otoban üzerindeki İzzet ve Onur Meydanı'nda yüz binin üzerinde insanın katıldığı ortak Cuma namazı kılındı.

Cuma hutbesini okuyan El-Badrani, Irak'taki Şiiler'e seslenerek, Maliki yönetimine destek vermemelerini istedi. Ordu ve polisi göstericilere karşı güç kullanmamaları konusunda uyaran El-Badrani, Başbakan Erdoğan'a hitaben, 'Ey Erdoğan, sıkıntımızda yanımızda durman gerekir. Biz seninle aynı davanın adamlarıyız ve ayrılmaz bir bütünüz. Davamız bir, düşmanımız bir. Bizi görmen gerekir. Biz sen ve senin gibi şereflilerin boynunda emanetiz' diye konuştu.

Cuma namazından sonra başlayan gösterilerde, Irak Uyanış Konseyleri Başkanı Ahmed Ebu Rişe, göstericiler adına okuduğu bildiride bazı talepleri şöyle dile getirdi.

'Birleşmiş Milletler'in açıklamasına göre Irak'taki son seçimlerde 5 milyon 700 bin kişi oy kullandı. Şu sıralarda Irak'ta yapılmakta olan gösterilere 9 milyon kişi katılıyor. Bu göstericilerin taleplerinin yerine getirilmesini istiyoruz. Bağdat'ın Azamiye, Seydiye, Amiriye ve diğer semtlerine karşı yapılan baskılara son verilmesini talep ediyoruz. Milli Meclis Başkanı Usame Nuceyfi'nin Katar'a yaptığı ziyaret için yaygara koptu. İran'ın müdahaleleri karşısında ses çıkarılmıyor.'

Ramadi'deki gösterilerin sözcüsü Said Mahmud Lafi ise mezhepçiliği reddettiklerini, Irak'ın bütünlüğünü istediklerini belirterek, Şiiler'den Maliki yönetimine karşı çıkmaları çağrısında bulundu.

Gösterilerde, 'Sünni ve Şiiler kardeştir', 'Bu vatanı satmayız' sloganları atıldı.