Erdoğan'ın sözlerine Rumlar'dan tepki
Başbakan Recep Tayyip Erdoğan'ın "Kıbrıs diye bir devlet yoktur" şeklindeki açıklamasına Rum siyasi yetkililerden tepki geldi.
Rum Politis ve diğer gazeteler, Rum hükümet sözcü vekili Hristos Hristofidis'in, Türkiye'nin bu teziyle "tüm uluslararası toplumla zıt düştüğünü" söylediğini yazdı.

Habere göre Hristofidis, "Erdoğan'ın kışkırtıcılığı ve kabadayılığı, özgürlük ve yeniden birleşmeye olan kararlılığımızı değiştiremez."dedi. Sözlerine devam eden Hristofidis, "Kıbrıs Cumhuriyeti Birleşmiş Milletler (BM) üyesi ve geçtiğimiz altı ay boyunca dönem başkanlığını yürüttüğü Avrupa Birliği'nin (AB) tam üyesi olan bir ülkedir." ifadelerini kullandı.

Rumların en güçlü Başkan adayı olarak gösterilen Demokratik Seferberlik Partisi Başkanı Nikos Anastasiadis'in seçim kurmaylığından da Erdoğan'a cevap geldi. Anastasiadis'in Basın Sözcüsü Tasos Mitsopulos, "Türkiye'nin her türlü AB perspektifinin AB üyesi olan ve sözü geçen Kıbrıs'a bağlı olduğunu" iddia ederek, Rum hükümetine Erdoğan'ı şikayet etme girişimleri başlatması çağrısında bulundu.

Emekçi Halkın İlerici Partisi (AKEL) Basın Sözcüsü Yorgos Lukaidis de Güney Kıbrıs'ın AB üyesi bir devlet olduğunu hatırlatarak Erdoğan'a cevap verdi. Bağımsız başkan adayı Yorgos Lillikas ise "Yanlış hislere kapılan ve doğalgazın Türkiye üzerinden, AB'ye götürülmesini isteyenlerin bu açıklamaya bakarak ayaklarının yere basmasını umut ettiğini" söyledi.