Rusya'dan Patriot tepkisi
Rusya'dan Türkiye'nin NATO'ya yaptığı Patriot başvurusuna tepki geldi. Dışişleri Bakanlığı Sözcüsü olağan basın toplantısında, Suriye yakınlarında füze savunma sistemi konuşlandırılmasının "istikrara katkısı olmayacağını" söyledi. Rusya Dışişleri Bakanlığı Sözcüsü Aleksander Lukashevich, Türkiye'nin NATO'dan talep ettiği Patriot füzeleri ile ilgili değerlendirme yaparken Moskova'nın Türkiye-Suriye sınırının askeri yoğunluğundan endişe duyduğunu söyledi. 

Lukashevich, Türkiye'nin laptığı isteğin ardından varsayımlar üzerine yorum yapmasının zor olduğunu anlattı. Bakanlık Sözcüsü, NATO'nun bu isteğe nasıl tepki vereceğinin görüleceğini belirterek, "Bakan Yardımcısı Sergey Ryabkov'un yaptığı değerlendirmede belirttiği gibi, Türkiye-Suriye sınırındaki askeri yoğunluk endişe verici. Bizim bu konuda Türk meslektaşlarımıza önerimiz tamamen farklı. Potansiyelinizi, kısa sürede Suriye'deki taraflar arasında diyalog ortamının sağlanması için kullanın" dedi. 

Rusya'nın Sesi Radyosu, Rusya Dışişleri Bakan Yardımcısı Sergey Ryabkov'un, "Rusya, Suriye-Türkiye sınırının silahlandırılmasının bölgede gerilimin tırmanmasına yol açacağını düşünüyor" dediğini belirtti. Haberde Sergey Ryabkov ayrıca, "Türkiye-Suriye sınırındaki huzursuzluğun arttığını görüyoruz. Bu birçok ülkenin Suriye'deki durumu siyasi çözüme kavuşturmak yerine askeri yollarda çözmek ve askeri güçle olayın seyrini değiştirmek için uğraşmanın sonucudur. Daha çok siyasi süreç ve çözüm üzerinde odaklanılmalıdır" ifadelerine de yer verildi.