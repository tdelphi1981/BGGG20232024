İşte Chavez'in ölüm nedeni...
Venezuela'nın önceki gün hayatını kaybeden Devlet Başkanı Hugo Chavez'in ölüm nedeni kalp krizi olarak açıklandı. Cumhurbaşkanlığı Muhafızları Komutanı Orgeneral Jose Ornella, Chavez'in büyük acılar içindeyken geçirdiği ağır bir kalp krizi sonucu öldüğünü söyledi.

Associated Press haber ajansına konuşan Ornella, Chavez'in son anları da dahil, son 2 yılını, kanserle 14 yıldan beri mücadele eden Chavez ile birlikte geçirdiğini anlattı.

Ornella, "Chavez ölmeden önce büyük güçlükle dudaklarını oynatarak 'Ölmek istemiyorum. Lütfen ölmeme izin verme' dedi çünkü ülkesini çok seviyordu, kendisini ülkesi uğruna feda etti" diye konuştu.

Chavez'in ölmek üzereyken kanserinin çok ilerlemiş seviyede olduğunu belirten Ornella, buna karşılık, kanserin Chavez'in akciğerlerine yayılıp yayılmadığı şeklindeki bir soruyu cevapsız bıraktı.

Ölümünden bir gün önce hükümet tarafından yapılan açıklamada, 11 Aralık'ta Küba'da geçirdiği 4. kanser ameliyatının ardından solunum enfeksiyonu sorunu yaşayan Chavez'in, yeni ve ciddi bir solunum enfeksiyonuna yakalandığı bildirilmişti.