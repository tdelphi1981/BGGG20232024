Tel Aviv'e 20 yıl sonra füze
Kudüs Tugayları, İsrail'in Gazze saldırısına karşı Tel Aviv'e füze attığını bildirdi. İzzeddin Kassam Tugayları ise İsrail savaş uçağını düşürdüklerini iddia etti 
 Gazze'deki Filistin İslami Cihad Örgütü'nün askeri kanadı Kudüs Tugayları, İsrail'in başkenti Tel Aviv'e füze attığını duyurdu.
 
 Kudüs Tugayları'ndan yapılan açıklamada, Tel Aviv'e ''Şafak 5'' füzesi attıklarını ve İsrail hedeflerine 61'i Grad tipi toplam 138 füze atıldığı belirtildi.   
 
 Öte yandan İsrail Yediot Ahranot gazetesinin İsrail güvenlik kaynaklarına dayandırdığı haberde, Tel Aviv'e 20 yıldır ilk kez füze atıldığı ifade edildi. Olaya ilişkin İsrailli yetkililerden henüz bir açıklama yapılmadı.  
 
 İsrail savaş uçağı düşürüldü iddiası
 
 İzzeddin Kassam Tugayları'ndan yapılan yazılı açıklamada, İsrail Ordusu'na ait savaş uçağının, uçaksavar füzesiyle vurulduğunu ve İsrail'in başkenti Tel Aviv ile Yafa kentine 'Şafak 5' tipi 2 füze atıldığı belirtildi. Açıklamada, Tel Aviv'e atılan füzelerden dolayı büyük yangın çıktığı bildirildi. 
 
 Öte yandan Tel Aviv'deki bir cep telefonu şirketinin düşen füzeler sebebiyle hasar gördüğü iddia ediliyor.
 
 Filistinli göstericiler gözaltına alındı
 
 Filistin'in Nablus kentinde İsrail'in Gazze'ye düzenlediği saldırıları protesto eden Filistinli göstericiler, İsrail askerleri tarafından gözaltına alındı.
 
 Gazze'de okullar kapatıldı
 
 Gazze'deki Filistin Hükümeti ve BM Filistinli Mültecilere Yardım Kuruluşu (UNRWA), İsrail'in Gazze saldırıları nedeniyle tüm eğitim kurumlarını kapattığını duyurdu.
 
 AA
 
  