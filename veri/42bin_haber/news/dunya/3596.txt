8 Türk'ün öldüğü yangın Alman medyasında
Almanya'da Stuttgart'ın Backnang kasabasında dün çıkan yangında 7'si çocuk biri anne 8 Türk hayatını kaybetti. Alman gazeteleri bu yangına sayfalarında yer ayırdı.(Erhan Merttürk / CNN TÜRK / Berlin) -- 

Süddeutsche Zeitung gazetesi hayatını kaybedenlerin hepsinin aynı daireden çıkartıldığına dikkat çekiyor. Yangının çıkış nedeninin bilinmediği ancak yabancı düşmanı bir saldırı olduğu yönünde polisin elinde bir ipucu olmadığı belirtiliyor. 

"Yangın sobadan çıkmış olabilir" manşetini kullanan Focus dergisi ise ailenin yangın gecesi misafirleri olduğunu ve ailenin şok yaşaması nedeniyle evde kaç kişi bulunduğu ile ilgili net bir bilgi alınamadığına değiniliyor. Gazete ölü sayısının artabileceği yönünde spekülasyonlar yapıldığına da haberde yer veriyor. 

Die Welt gazetesi ise Yurtdışında Yaşayan Türklerden Sorumlu Devlet Bakanı ve Başbakan Yardımcısı Bekir Bozdağ'ın yaptığı açıklamayı öne çıkartıyor ve "Türkiye hızlı şekilde aydınlatılmasını talep ediyor" manşetini kullanıyor. 

Hannelore Crolly'nin imzasını taşıyan haberde, kundaklama ihtimaline dikkat çekiliyor: "Herkes bir şanssızlıktan bahsediyor ama semtte günlerdir kundakçılar iş başındaydı" deniliyor. 
 
"Yangın nasıl çıktı?" sorusuyla haberi duyuran Bild gazetesi ise kriminal polisin 25 kişilik bir inceleme ekibi oluşturduğunu yazdı. 

Olay sonrası Türkiye'nin Berlin Büyükelçisi Hüseyin Avni Karslıoğlu ve Baden Württemberg Eyaleti Başbakanı Winfried Kretschmann'ın (Yeşiller Partisi) yangın yerinde incelemelerde bulunduğuna değiniliyor.