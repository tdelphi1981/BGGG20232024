İsrail yarın seçime gidiyor
İsrail meclisi Knesset'in Kasım ayında aldığı erken genel seçim kararının ardından İsrail yarın sandık başına gidecek.
Kamuoyu araştırmaları, toplam 34 partinin yarışacağı genel seçimlerde Başbakan Binyamin Netanyahu'nun favori olduğunu gösteriyor.

Seçimlere ortak listeyle girme kararı alan Netanyahu ile Dışişleri Bakanı Avigdor Lieberman'ın liderliğindeki aşırı sağcı ikili blokun, halihazırda Knesset'teki 42 sandalye sayısına karşılık, yarın yapılacak genel seçimlerde en fazla 32 sandalye çıkarması bekleniyor.

Netanyahu'nun liderliğindeki Likud ile hakkındaki yolsuzluk iddiaları nedeniyle Dışişleri Bakanlığı'ndan istifa eden Avigdor Lieberman'ın partisi Yisrael Beitenu (İsrail Evimiz), seçime ortak listeyle gitme kararı almıştı.

Koalisyon ortağı Lieberman ile kurduğu 'Likud-Beitenu' bloğuyla seçmenin karşısına çıkan Netanyahu'nun, yapılan kamuoyu yoklamalarında önde gitmesine karşın, alabileceği oy ve çıkaracağı sandalye sayısının halen sahip olduğundan daha az olacağı belirtiliyor.

Buna karşın Netanyahu'nun hükümeti kurma görevini bu şartlarda da Cumhurbaşkanı Şimon Peres'ten alarak hükümeti kuracak gücü elde etmesi muhtemel görünüyor.

-Seçim kampanyasına ulusal güvenlik damga vurdu -

Başbakan Netanyahu, seçim kampanyasını tamamen ulusal güvenlik ve İran'dan kaynaklanan 'nükleer tehdit' üzerine kurdu.

Son yapılan kamuoyu araştırmaları, 120 sandalyeli İsrail meclisinde sağ partilerin 63, sol partilerin ise 57 sandalye çıkaracağını gösteriyor. 2009 yılında yapılan son seçimlerde ise buna benzer şekilde sağ kanat 65, sol kanat ise 55 sandalye çıkarmıştı. 2006 seçimlerinde seçmen, sol kanadı 70, sağ kanadı ise 50 sandalye ile meclise taşımıştı. Bu durum son yıllarda İsrail seçmeninin önemli ölçüde soldan aşırı sağa doğru kaydığına işaret ediyor.

Siyasi analistler, İsrail halkının siyasi tercihlerindeki bu değişimin sebebini, İsrail aşırı sağının, toplumu, son yıllarda ciddi bir güvenlik problemiyle karşı karşıya olduğuna inandırmalarına bağlıyor.

Yapılan son anketler doğrultusunda sandıktan yarın çıkması beklenen tablo şu şekilde:

Kadima: 2

Likud-Beiteinu: 32

İşçi Partisi: 17

Şas: 12

Ra'am Tal-al:3

Hadaş: 5

Birleşik Yahudilik: 5

Yesh Atid: 12

Hatnuah (Hareket): 8

Habayit Hayehudi (Yahudi Evi) : 14

Meretz: 6

Balad: 4

Bundan önceki 2009 seçimlerinde ise meclise taşınan tablo şöyleydi:

Kadima: 28

Likud: 27

Evimiz İsrail (Yisrael Beitenu): 15

İşçi Partisi: 13

Ortodoks Şas Partisi: 11

Birleşik Tevrat Yahudiliği: 5

Ulusal Birlik: 4

Hadaş: 3

Birleşik Arap Listesi: 4

Habayit Yehudi (Yahudi Evi) :3

Sosyalist Meretz: 3

Balad: 3

Öte yandan, 19'uncu İsrail Meclisi'ni oluşturmak için sandık başına gidecek İsrail halkının seçim havasına girmemesi de dikkati çekiyor. Bu durumda, partilerin İsrail'de alışılagelen seçim kampanyalarından oldukça uzak bir çalışma yürütmelerinin de payı var. İsrail genelinde cadde ve sokaklarda parti bayrak ve flamalarına nadiren rastlanırken, Kudüs'te birkaç billboard ya da duvara asılı parti liderlerinin resimleri dışında kampanya manzaraları görülmüyor. Seçim kampanyaları kısmen daha fazla hissedilse de durum, başkent Tel Aviv'de de farklı değil.

-Sayılarla İsrail genel seçimleri-

* İsrail'de irili ufaklı toplam 87 siyasi parti var. İsrail seçimlerine bunların arasından toplam 34 parti girerken, seçime girenlerden halihazırda 12'si İsrail meclisinde temsil ediliyor.

* 22 Ocak seçimleri İsrail'in kurulduğu 1948 yılından beri yapılan 19. seçim olacak.

* Ülkede toplam 10 bin 235 seçim noktasında, seçim sandıkları kurulacak.

* Kayıtlı seçmen sayısı 5 milyon 659 bin 560. Bunlardan 800 bini Arap seçmen.

* Seçimler İsrail ekonomisine toplam 246 milyon Şekel'e, yani yaklaşık 65 milyon dolara mal olacak.

* Seçim barajı yüzde 2. Daha önce yüzde 1 olan seçim barajı, 1992'de yüzde 1,5'e, 2003'te ise yüzde 2'ye yükseltildi.

* Seçimler Salı günü sabah saat 07.00'da başlayıp gece 22.00'da sona erecek.

* İsrail'de seçim yaşı 18.

* Son genel seçimde katılım yüzde 64,7 olarak gerçekleşti. Ancak son 18 seçim baz alındığında, İsrail halkının seçimlere genel katılım oranının ortalaması yüzde 77,8 olarak belirlendi.