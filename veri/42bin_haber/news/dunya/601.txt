Talabani, Ali Xeydan'ı mahkemeye verecek
Irak Cumhurbaşkanı Celal Talabani'nin merkezi hükümet ile Kuzey Irak'ta Bölgesel Kürt Yönetimi arasında çıkan gerilimden sorumlu tutulan Irak Kara Kuvvetleri Komutanı Ali Xeydan'ı, mahkemeye vereceği belirtildi.
Başbakan Nuri El Maliki ve Orgeneral Xeydan'a mektup yazan Talabani'nin, yaşanan gerilimin sorumlusu olarak gördüğü Kara Kuvvetleri Komutanı'nın yetkisini aşarak tamimatlar verdiği gerekçesiyle mahkemeye vereceğini söylediği öne sürüldü.

Irak Devlet Başkanı Celal Talabani'nin lideri olduğu Kürdistan Yurtseverler Birliği'nin (KYB) internet sitesinde yer alan habere göre, Celal Talabani'nin Kürtler ve merkezi hükümet arasında Dicle Operasyon Birliği'nin Kerkük'e gönderilmesi ile başlayan gerilimin sorumlusu olarak gördüğü Irak Kara Kuvvetleri Komutanı Orgeneral Ali Xeydan'a 19 Kasım'da mektup yazdığı belirtildi. KYB'nın Politbüro üyesi Adnan Müfti, Devlet Başkanı Talabani'nin yaşanan gerilimden sorumlu tuttuğu Orgeneral Xeydan'a mektup yazıp onu mahkemeye vereceğini söylediğini ifade etti. Müfti, Talabani'nin mektubunda, Orgeneral Xeydan'ın Parlamentonun yetkisinde olan bazı konularda kararlar alıp Irak Ordusu'nu Kerkük yakınlarına göndererek yetkilerini aştığını söyledi. Müfti, Kara Kuvvetleri Komutanı'nın yetkisini aşarak Anayasaya aykırı davrandığının Talabani tarafından mektupta belirtildiğini, aynı konu ile ilgili bir mektubun da Talabani tarafından Irak Başbakanı Nuri El maliki'ye gönderildiğini söyledi.

GERGİNLİĞİN SORUMLUSU OLARAK GÖRÜLÜYOR

Irak Ordusu'nun, Kürtler ile Araplar arasında siyasal konumu bir türlü netleştirilmeyen Kerkük ve Diyala eyaletlerine doğru tankları yola çıkarması ve Kürtlerinde Kerkük'e asker yığması ile karşılıklı teyakkuz durumuna Irak Kara Kuvvetleri Komutanı Orgeneral Ali Xeydan'ın gizli yazışmalarının neden olduğu öne sürüldü. Irak Kara Kuvvetleri Komutanı Orgeneral Eli Xeydan'ın gizli bir talimat ile Kerkük, Diyala ve Selahaddin'de bulunan tüm güvenlik birimlerinin, özellikle de Dicle Operasyon Gücü'nün her türlü saldırıya karşı teyakkuza geçmesini emrettiği belirtiliyor.