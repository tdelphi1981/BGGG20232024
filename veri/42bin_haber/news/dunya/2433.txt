Bu da İspanyol usulü mehter
İspanya'nın Valencia bölgesindeki Sax kasabasında Arap Müslümanlar ve Hıristiyanlar festivaline bu yıl da "Los Turcos" (Türkler grubu) damga vurdu. Kendi bölgelerine "Territorio Turco" (Türk Bölgesi) yazan Los Turcos, mahalleyi Türk bayraklarıyla donattı.
Müzik eşliğinde tempo tutarak yürüyen Los Turcos üyelerinin Sax sokaklarındaki kendilerine özgü mehter yürüyüşü büyük ilgi gördü.

İlk kurulduğunda bandosunun grup üyelerinden fazla olduğu Los Turcos'un üye sayısı her geçen yıl artarak 720'ye ulaşmış durumda.

Festivalde yürüyüş yapanların yarısına yakınını oluşturan Los Turcos'a, Arap, Fas, Arap Emirlikleri, Aragones, İspanyol, Garibaldi ve Hıristiyan grupları temsil edenler de otantik kıyafetleriyle eşlik etti.

Los Turcos üyelerine Türkçe dersleri veren Casa Turca (Türk Evi) derneği temsilcisi ve Murcia Üniversitesi Öğretim görevlisi Murat Atmaca da gruba ait kıyafetleri giyerek festivalde yürüyen ilk Türk oldu. Grup üyelerinin özel olarak hazırladığı kıyafetleri giyen Atmaca, İspanyalı Türkler Los Turcos'un arasında Türkiye Türkü olarak yürümekten gurur duyduğunu söyledi.

Murat Atmaca'nın yanı sıra Türkiye'den gelen turistler de Moros y Cristianos festivalini ilgiyle izledi ve Los Turcos ile bol bol fotoğraf çektirdi.

LOS TURCOS TÜRKÇE ÖĞRENİYOR

Los Turcos'un Başkanlığını yürüten 'Tito' lakaplı Francisco Sanchez Chico, Cihan Haber Ajansı'na yaptığı açıklamada, Madrid'den gelen Casa Turca üyelerine teşekkürlerini sunarak festivali ve Los Turcos'u Türklere tanıtmalarını istedi.

Los Turcos'un 24 yıl başkanlığını yapan ve 86 yaşında olmasına rağmen yürüyüşe katılan Paco, "Los Turcos hiç bir zaman geri durmaz. Ömrüm yettiğince katılmaya devam edeceğim." ifadelerini kullandı.

Los Turcos'un ikinci başkanı Pedro ise Madrid merkezli Casa Turca derneği ile ilişkilerinin çok iyi gittiğini ve Türkçe öğretmeni Murat Atmaca sayesinde biraz Türkçe konuşmaya başladıklarını kaydetti.