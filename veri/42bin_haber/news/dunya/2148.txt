Eşcinsel tartışması fazla sertleşti!
 
 Son kamuoyu yoklamasına göre Fransızların yüzde 72’si, tartışmanın "çok sert olduğu" düşüncesinde. Mecliste dün tartışılmaya başlanan tasarı, siyasi partiler ve sivil toplum örgütleriyle birlikte, kamuoyunu da adeta ikiye bölmüş durumda. Son anketler eşcinsel evliliğine izin verilmesini destekleyenlerin oranının yüzde 59 oranında olduğunu ortaya koyarken, yine eşcinsel çiftlerin evlatlık edinmesine onay verenlerin oranı ise yüzde 40. 
 GENEL KURULDA GÖRÜŞÜLMESİ 2 HAFTAYI BULUR
  
 Yaklaşık 5 bin değişiklik önergesinin sunulduğu yasa tasarısının genel kurulda görüşülmesinin 2 haftayı bulması bekleniyor. Sol siyasi partiler ve sivil toplum örgütlerinin de desteğiyle, yasa tasarısını savunanlar geçen pazar günü başkentte yaklaşık 400 bin kişinin katılımıyla büyük bir gösteri düzenlemişti.
 Fransa’da merkez sağ partiler ve kilise, eşcinsel evliliğe şiddetle karşı çıkıyor. Parlamentonun 115 üyesi, yasa teklifinin referanduma götürülmesi konusunda önerge sunmuştu. Eşcinsel evlilik karşıtlarının 13 Ocak’ta başkent Paris’te düzenlediği gösteriye ise polise göre 380 bin, protestoyu düzenleyenlere göre 800 bin kişi katılmıştı. Eşcinsel evlilik Avrupa’da 10 ülkede kabul ediliyor.
  