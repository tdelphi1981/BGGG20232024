Japonya'dan Obama'ya tebrik
Japonya Başbakanı Yoshihiko Noda, ABD'deki başkanlık seçimlerini kazanan Barack Obama'yı zaferinden dolayı tebrik ederek ikili ilişkileri derinleştirmek istediğini söyledi.
 Başbakan Noda gazetecilere yaptığı açıklamada, "Obama'ya tebrik mesajı gönderdim. Obama ile işbirliği yapmaya devam edeceğim." dedi. Hükümet sözcüsü Osamu Fujimura da "Doğu Asya'daki güvenlik durumu ciddi. Bu yüzden ABD-Japonya ittifakının önemi de arttı. Bu ittifakı genişletmek ve derinleştirmek istiyoruz." ifadelerini kullandı.
 Tokyo ile Pekin arasında ada krizi bulunuyor. Ayrıca Çin'in artan askeri gücü Japonya'yı tedirgin ediyor. Pekin'in bu tavrına karşı Obama yönetimi de donanmasının önemli bir bölümünü Pasifik'e kaydırmaya karar vermişti. Ayrıca ABD ile Japonya yakında askeri tatbikat da yapacak. Japonya Dışişleri Bakanı Koichiro Genba'da düzenlediği basın toplantısında, "Asya-Pasifik bölgesinde düzeni sağlamak için ABD ile Japonya'nın çok yakın çalışması gerekiyor." diye konuştu.
 JAPONYA'DA ÇİFTE SEVİNÇ
 Barack Obama'nın seçilmesinin getirdiği sevincin yanı sıra Japonya kökenli bir Amerikalı da Hawai'den ABD Senatosu'na seçilmeyi başardı. 65 yaşındaki Mazie Hirono, rakibi Hawai'nin eski valisi Linda Lingle'yi geride bırakmayı başardı. Japonya'da bulunan Obama adlı kasaba sakinleri de Barack Obama'nın seçilmesini sevinçle kutladı.
 CİHAN)
  