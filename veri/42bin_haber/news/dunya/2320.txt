Kerkük'te kanlı gün: 30 ölü
Irak'ın kuzeyinde bulunan Kerkük şehrinde bu sabah düzenlenen bombalı saldırıda 30 kişinin öldüğü bildirildi. Kerkük'te, yerel saatle 09.00 sularında Kerkük Emniyet Müdürlüğü'nü hedef alan intihar saldırısında ilk belirlemelere göre 30 kişinin öldüğü, 70 kişinin yaralandığı belirtildi.

Kerkük Sivil Savunma Müdürü Tuğgeneral Nasıh Muhammed Sabır, "hareket halindeki bomba yüklü aracın saat 09.00 sularında Kerkük Emniyet Müdürlüğü'ne 10 metre kala Kerkük Telekom Müdürlüğü önünde infilak ettiğini, patlamada ilk belirlemelere göre 30 kişinin öldüğünü, 70
kişinin yaralandığını" söyledi.

Sivil savunma, polis ve askerlerden oluşan kurtarma ekiplerinin, patlamanın şiddetiyle bir kısmı çöken telekom binasında kurtarma çalışmalarına devam ettiği kaydedildi.

Bu arada, patlamadan hemen sonra, üzerinde patlayıcı bulunan intihar eylemcisi üç kişinin Emniyet Müdürlüğüne girmeye çalıştığı sırada güvenlik güçleri tarafından öldürüldüğü belirtildi.

Beton bloklarla çevrili olması ve patlamanın 10 metre uzağında meydana gelmesi sebebiyle emniyet müdürlüğünün fazla zarar görmediği ifade edildi.