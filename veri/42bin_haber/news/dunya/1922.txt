AA ekibi olayların ortasında kaldı
Port Said olaylarına karışan 21 kişiye idam cezası verilmesinin ardından çıkan olaylarda 7 kişi öldü. Olaylar sırasında bölgede bulunan AA ekibi saldırılara maruz kalmamak için çevre binalardan birine sığındı.
Mısır'ın Port Said Stadyumu'ndaki futbol karşılaşmasında geçen sene Şubat ayında 74 kişinin ölmesinin ardından açılan davada, hakkında idam kararı verilen 21 sanığın yakınları, kararı protesto etmek için Port Said kentinde tutukluların bulunduğu hapishanenin önünde toplandı.

Mısır Sağlık Bakanlığı'ndan yapılan açıklamaya göre, güvenlik güçleri ve göstericiler arasında çıkan arbedede 2'si polis 7 kişi öldü, 70 kişi de yaralandı. Ölü ve yaralı sayısının artmasından endişe edildiği açıklandı.

Basın mensuplarına saldırdılar

Ayrıca göstericiler, bölgedeki araçları tahrip ederek basın mensuplarına saldırdı. Olaylar sırasında bölgede bulunan AA ekibi de saldırılara maruz kalmamak için çevre binalardan birine sığındı. Bölgedeki çatışmaların kontrol altına alınması için Mısır ordusuna bağlı zırhlı araçların olay yerine sevk edildiği belirtildi.

Kararı kutlayanlar

Kendilerini "El-Ultras" olarak adlandıran futbol taraftar grubu ve futbol karşılaşmasında hayatını kaybedenlerin yakınları ise 21 sanık hakkında idam kararı verilmesini kutlamak için sokaklara döküldü. 

Öte yandan Mısır Cumhurbaşkanlığı'ndan yapılan açıklamada, Cumhurbaşkanı Muhammed Mursi'nin, ülkede yaşanan olaylar nedeniyle bugün gerçekleştirmeyi planladığı Etiyopya ziyaretini iptal ettiği duyuruldu.