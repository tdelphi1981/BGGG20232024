Zerdari, Mursi'yi D-8 zirvesine davet etti
Pakistan Cumhurbaşkanı Asıf Ali Zerdari, Mısır Cumhurbaşkanı Muhammed Mursi'yi D-8 zirvesine davet etti.
 Pakistan Dışişleri Bakanı Hane Rabbani Kehhar üç günlük Mısır ziyareti için başkent Kahire'ye ulaştı.
          
 Kahire'deki Pakistan Büyükelçiliğinin yayımladığı yazılı açıklamada, Rabbani Kehhar'ın Mısır Cumhurbaşkanı Muhammed Mursi'ye, Pakistan Cumhurbaşkanı Asıf Ali Zerdari'den, 19-21 Kasım'da Pakistan'da düzenlenecek D-8 zirvesi için davet getirdiği bildirildi.
          
 Açıklamada, D-8 zirvesine, Pakistan ekonomisindeki yatırım alanlarını görüşmek üzere Mısırlı işadamlarından oluşan bir heyetin de katılacağı belirtildi.
          
 Kehhar'ın ziyareti sırasında, Mısırlı mevkidaşı ve Arap Birliği Genel Sekreteri Nebil el- Arabi ile iki ülke arasındaki ilişkileri ve Arap ülkelerinde yaşanan bölgesel ve uluslararası ortak sorunları görüşmek  üzere biraraya geleceği belirtildi.
          
 D-8, Refahyol Hükümeti Başbakanı Necmettin Erbakan'ın önderliğinde Türkiye, İran, Pakistan, Bangladeş, Malezya, Endonezya, Mısır ve Nijerya;nın bir araya gelmesiyle kurulmuştu.