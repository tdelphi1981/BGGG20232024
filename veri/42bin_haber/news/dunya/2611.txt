'Kiralık sevgili' dönemi
Çin'de yeni yıla sadece birkaç gün kala aileler ve toplum tarafından 30 yaşın altındaki genç kızlara "evlilik" baskısı artıyor. Birçok kadın ise, bu sorunu "kiralık sevgili" ile çözüyor.
Çin'in en popüler çöpçatanlık sitesi Taobao, toplumsal baskıya maruz kalan genç kızlara çözüm sunuyor: Kiralık erkek arkadaş.

Bekar bir kadın günde 50 dolar karşılığında "erkek arkadaş" kiralayarak, kendisine tatillerde eşlik etmesini sağlıyor.

Bazı ilanlarda tam hizmet listesini görebilmek de mümkün:

'Bir kadına akşam yemeği için eşlik etmenin saati 5 dolar. Yanaktan öpücük 8 dolar. Müşterinin evinde yeni yıl gecesini geçirmek 80 dolar. Kiralık arkadaşın geceyi evde geçirmesi durumunda yatakta uyumanın maliyeti 80 dolar. Kanepede uyumanın maliyeti ise 95 dolar.'

Çöpçatanlık sitesi Taobao'nun listesinde cinsel ilişkiye ise hiç yer verilmiyor.

Tianjin'den tarım ürünleri satan Li Le, Çin yeni yılı için kiralık erkek arkadaş olmaya karar vermiş. Biraz utanarak ilk defa bu sene ailesini görmek yerine yeni yıla bir kadının yanında "kiralık sevgili" olarak gireceğini söylüyor.

Bunu para için yapmadığını belirten Li Le, "Çok heyecanlı bir iş. Benim ilgi alanlarımı paylaşan birini bulabilirim ve bu ikimizi de çok mutlu edebilir" diyor.

Li'yi şimdiye kadar yaklaşık 30 kadın aramış ancak Yeni yılı birlikte geçirmek için kendisini evine davet edecek kadar güvenecek birini bulmanın zor olduğunu söylüyor.

Çin'de bir arkadaşlık sitesinde danışman olarak çalışan Zhou Şiaopeng kadınların eş bulmak için büyük baskı altında olduğunu belirtiyor. Bu durumun değişmesinin zaman alacağını belirten Şiaopeng, "80'li, 90'lı yıllarda doğanlar anne-baba oluyor ve onlar gençken kendilerine uyugulanan baskıyı çocuklarına uygulamak istemiyor" diyor.