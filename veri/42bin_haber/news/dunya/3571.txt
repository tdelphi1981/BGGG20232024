Kuveyk nehrinde 16 ceset bulundu
Suriye'nin Halep kentindeki Kuveyk Nehri'nde infaz edilmiş 16 kişinin cesedi bulundu.
Suriye Yerel Koordinasyon Komitesi(LCC), Kuveyk Nehri'nin geçtiği Besatin Kusur bölgesinde 16 kişinin cesedinin çıkartıldığını ve kimlik tespiti çalışmalarının sürdüğünü açıkladı.

Esed rejiminin, tutukluları infaz ettikten sonra nehre attığını ileri süren LCC, infaz edilenlerin hepsinin yetişkin olduğunu kaydetti.

Şam ve Humus ağır ateş altında

Öte yandan Suriye ordusunun Humus'ta muhaliflerin yoğun olarak yaşadığı Halidiye, Bab Hud, Türkmen, Safsafiye, Hamidiye, Meskuf, Bab Tedmur ve Bab Dıreyb bölgelerine kara ve havadan operasyonlar düzenlediğini vurgulayan Suriye Genel Devrim Konseyi (SRGC), atılan roket ve havan topu mermileri nedeniyle onlarca evin yıkıldığını, enkazdan çok sayıda ölü ve yaralı çıkartıldığını aktardı.

Kentin Halidiye bölgesine girmek isteyen Esed güçleri ile Özgür Suriye Ordusu (ÖSO) arasında şiddetli çatışmaların çıktığını duyuran SRGC, ÖSO'nun bölgenin kontrolünü sağladığını ve kentin pek çok bölgesinden dumanların yükseldiğini belirtti.

Esed güçlerinin Kasyon Dağı'ndan roket ve havan topuyla başkent Şam'ın Duma, Hareste, Yermuk, Dareya, Yelda, Muaddamiye, Cobar ve Zemelka bölgelerini ateşe tuttuğunu ifade eden SRGC, kentin pek çok bölgesinden top ateşinin duyulduğunu ve bazı mahallelerden dumanların yükseldiğini açıkladı.

Şam'ın Kalamun bölgesindeki 155. Tugaydan ülkenin kuzeyine Scud füzelerinin fırlatıldığını ileri süren SRGC, Rakka'daki 17. Tümenden 30 askerin ayrılarak ÖSO'ya katıldığını ve Rakka'da iki ordu arasında çatışmalar çıktığını bildirdi. Dera, Hama, Deyr ez-Zor ve İdlib kentlerinde Esed rejiminin operasyonları sıklaştırdığına vurgu yapan SRGC, güvenlik güçlerinin Lazkiye'deki Cebel et-Türkmen ile Cebel el-Ekrad dağlarındaki köyleri bombaladığını kaydetti.