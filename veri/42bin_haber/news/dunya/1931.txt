Rusya'da inşaat yangını: 10 ölü
Rusya'nın başkenti Moskova'da yeni inşa edilen binanın bodrum katındaki park alanında çıkan yangında 10 kişi öldü, 13 kişi yaralandı. İçişleri Bakanlığı'ndan yapılan açıklamada, kurbanların binada kalan inşaat işçileri olduğu bildirildi.

Interfax haber ajansı, binanın inşasının tamamlanmasından sorumlu olan şirketin yapıyı geçen yılın Haziran ayında bitirmesi gerektiğini kaydetti. 

Şirket sözcüsü Marina Gaze ise inşanın bittiğini ve kurbanların kendi çalışanları olamayacağını iddia etti. Gaze, şirketin ölenlerin kimliğini tespit edeceğini ve neden orada bulunduklarını açıklığa kavuşturacağını söyledi.

Uzmanlar, yangındaki yüksek ölü sayısının ''gevşek güvenlik standartları'' ile ilgili olabileceğini vurguluyor.