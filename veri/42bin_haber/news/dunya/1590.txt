BM Genel Kurulu'nda "marş" skandalı
Sırbistanlı "Viva Vox" Korosu'nun BM Genel Kurulu'ndaki konserinde, Boşnaklara ve Hırvatlara yönelik katliam gerçekleştiren Çetniklere ait marşın çalınması tepkiye yol açtı. Ortodoksların yeni yılı vesilesiyle eski Sırbistan Dışişleri Bakanı ve şimdiki Birleşmiş Milletler Genel Kurulu Başkanı Vuk Jeremiç'in ev sahipliğinde, 14 Ocakta Sırbistan'dan giden "Viva Vox" isimli müzik korosu konser verdi.

BM Genel Sekreteri Ban Ki-moon, Yeremiç ve çok sayıda davetlinin, çalınan "Drina Marşı"na alkışlarla eşlik ettiği ileri sürüldü.

Olayı "skandal" olarak nitelendiren savaş mağdurları, BM Genel Kurulu'nda yaşanan bu olaya Bosna Hersek'in "devlet" olarak tepki göstermesini talep etti.

Saraybosna Tehdit Edilen Halklar Derneği Başkanı Fadila Memişeviç, konuyla ilgili yaptığı açıklamada, olayı "ikiyüzlülüğün en yüksek noktası" ve "diplomatik skandal" olarak değerlendirdi.

BM özür diledi

BM Genel Sekreteri Ban Ki-moon'un sözcüsü Martin Nesirky yaptığı açıklamada, BM'nin "Drina Marşı'' şarkısıyla bazı insanları incittiğinin farkında olduğunu belirtti.

Nesirky, "Ban Ki Moon, şarkının bazı kimseleri yaraladığı için derin üzüntü içinde olduğunu dile getirdi. Genel Sekreter, ne tür bir şarkının söz konusu olduğu ve geçmişte ne amaçla kullanıldığı konusunda bilgi sahibi değildi" dedi.