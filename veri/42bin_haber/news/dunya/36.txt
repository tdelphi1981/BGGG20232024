Ölü sayısı 158'e yükseldi
Suriye İnsan Hakları Örgütü (SNHR), Suriye ordusunun çeşitli kentlerde yönetim karşıtlarına yönelik ağır silahlarla düzenlediği operasyonlarda ölü sayısının 158'e yükseldiğini duyurdu.
 Londra merkezli örgüt, Esed birliklerinin başkent Şam'ın bazı banliyölerine hava ve tank destekli olarak gerçekleştirdiği operasyonlarda 74 kişinin öldüğünü, çok sayıda kişinin yaralandığını bildirdi.
          
 Örgüt, kuzeydeki Halep kentinde 35, Humus'ta 14, İdlib'de 12, Hama'da 10, Deyru'z Zor'da 6, Dera kentinde 4 ve Lazkiye'de 3 olmak üzere ülke genelindeki olaylarda ölü sayısının 158'e çıktığını kaydetti.
          
 Suriye'nin farklı bölgelerinde olayları takip eden yerel aktivistler, Özgür Suriye Ordusu'nun (ÖSO) savunma taktiğini bırakarak taarruza geçtiğini öne sürdü.
          
 Aktivistler, İdlib'in Maaret El-Numan ilçesinin tamamıyla muhaliflerin eline geçtiğini, ÖSO'nun Şam, İdlib, Deyru'z Zor, Dera, Halep, Hama ve Humus kentinde ilerlemeler kaydettiğini belirttiler.
          
 Bu arada, başkentin güneyinde yer alan Kadem, Aseli, Nahr Aişe ile Tadamun bölgesinde nizami birliklerle ÖSO arasında şiddetli çatışmaların yaşandığını aktaran Şam Haber Ağı (SNN), ÖSO'un söz konusu bölgelerde düzenli orduya ait 5 tankla birlikte çok sayıda askeri aracı etkisiz hale getirdiğini bildirdi.
          
 SNN, Özgür Suriye ordusunun Şam'ın Zablatani ve Doğu Guta bölgelerinde birçok askeri noktaya saldırdığını, nizami ordunun büyük kayıplar verdiğini kaydetti.
          
 Humus'un birçok semtinde de yoğun sokak çatışmalarının meydana geldiğine işaret eden haber ağı, Kuseyr ve Halidiye bölgelerini ele geçirmeye çalışan Suriye ordusunun başarısız olduğunu vurguladı.
          
 Haber ağı, muhalif tugayların Humus'ta çok sayıda tank ve askeri aracı etkisiz hale getirerek, yüksek miktarda mühimmat ve cephanelik ele geçirdiğini belirtti.
          
 SNN, Halep'tede iki ordu arasında çatışmalar yaşandığını, nizami ordunun savaş uçaklarıyla yerleşim yerlerini vurduğunu aktardı.
 AA
  