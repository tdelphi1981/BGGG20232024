Terörist deyip sömüren Fransa
Ege Maden İhracatçıları Birliği Yönetim Kurulu Başkanı Arslan Erdinç, Fransa'nın Mali'ye yaptığı askeri müdahalenin altında, Mali'nin zengin uranyum yataklarının olduğunu savundu. Erdinç, Fransa'nın zengin uranyum rezervleri olan Nijer'i de işgal edebileceğini öne sürdü.
Arslan Erdinç, Türkiye'nin yabancılara maden ruhsatı ve çalıştırma izni vermemesi gerektiğini savundu. Erdinç, "Önümüzdeki dönemlerde bu Batı emperyalist sömürgeci ülkeleri ülkemizde işletecekleri madenleri bahane ederekten Mali, Nijer ve dünyanın pek çok ülkesinde yaptıkları gibi ülkemizi de işgale yeltenebilirler. Dünya savaşları madencilik üzerine dönüyor" diye konuştu. Fransa'nın bütün Avrupa'ya elektrik enerjisi sattığını kaydeden Erdinç, "Bunu da kendinde bulunan 66 nükleer enerji santrali ile sağlıyor ve yıllık 3 milyar avro kâr elde ediyor. Bunlar için gerekli hammadde uranyum madenini de Nijer ve Mali'den sağlıyor. Mali'yi işgalinde teröristler gerekçesi tamamen asılsız. Bu uranyumun gelirinden Touareg kabilesine pay vermek istemeyen Fransa, işgal yoluna gidiyor. Fransa bu ülkelerdeki madenleri yok pahasına sömürüyor, bu ülkelere bir şey bırakmıyor. O ülkeler büyük baskı altında. Ne zaman yerli halk Touaregler bu uranyum gelirden pay istemeye başladı, birden bire Müslüman teröristler diye çamur atıp Batı'nın sömürgeci ülkelerini arkasına alıp işgal etti" diye konuştu.

Mali ve Nijer'de zengin uranyum, petrol ve altın rezervleri bulunduğuna dikkati çeken Erdinç, Kanada'nın Fransa'yı desteklemesinin ana gerekçesinin Mali'de işlettiği zengin altın maden ocaklarındaki gelirlerini elden kaçırmama gayreti olduğunu ifade etti.

Fransa'nın Mali'nin ardından Nijer'e de girebileceğini öne süren Erdinç, "Nijer'de dünyanın en büyük iki uranyum rezervlerinden biri var. Bu rezervlerden büyük kâr ediyor. 40 yıldır sömürüyor; Nijer'de İmouaren bölgesine 1.2 milyar dolar yatırım yaptı. Buradan 35 yıl boyunca, her yıl 5 bin ton uranyum üretimi hedefliyor. O ülke insanlarına bir şey bırakmadan götürüyor. Bu sömürgeci emperyalizm Afrika'yı yüzyıllardır sömürüyor, burada talepte bulunan halkı da İslamcı terörist diye niteleyerek saldırıyor. Fransa, Afrika'da ya yeni bir Afganistan'a yol açacak ya da uzun yıllar sürecek bir siyasi ve ekonomik hakimiyet sağlayacaktır. Ama önümüz sisli görünüyor" dedi.