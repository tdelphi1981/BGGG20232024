Kuzey Irak'ta tansiyon düşüyor
Irak merkezi hükümeti ve bölgesel Kürt yönetiminden gerilimi dindirecek bir adım geldi. Taraflar askeri birlikleri ihtilaflı bölgelerden çıkarma konusunda anlaştı. Anlaşma, Irak Cumhurbaşkanlığı tarafından duyuruldu. 

Buna göre, taraflar ülkenin kuzeyindeki ihtilaflı bölgelerde bulunan askeri varlıklarını çekecek.

Tarafların anlaştığı planda, tartışmalı bölgelerin güvenliği; asker ya da peşmergede değil, bölge halkının denetiminde olacak. 

Askerler çekilmeye başladıktan sonra kurulacak komiteler de, her bölgedeki etnik grupların yüzdesine göre güvenlik birimi oluşturacak. 

Başbakan Nuri el Maliki ve Kürt yönetimi Başkanı Mesud Barzani'nin destek verdiği anlaşmaya göre, taraflar medya yoluyla gerilimi tırmandıracak kampanyalara son verecek.

Maliki'nin sözcüsü anlaşmadan umutlu olduklarını söyledi. Ancak "asıl sonuç askerlerin çekilmesiyle belli olacak" dedi. 

Kürt parlamenter Mahmud Othmansa'ya göre ise durum biraz şüpheli. Othmansa, "problem detaylarda gizli" diyor.