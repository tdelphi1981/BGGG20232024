Humus'ta zehirli gaz mı kullanıldı?
Suriye'de rejime bağlı ordu birliklerinin çeşitli kentlerde ağır silahlarla düzenlediği saldırılarda ölü sayısı 127 oldu. Rejimin Humus'ta ise zehirli gaz kullandığı ileri sürüldü. Merkezi Londra'da bulunan Suriye İnsan Hakları Örgütü (SNHR), güvenlik güçlerinin hava destekli saldırılarında, Şam'ın banliyölerinde 48, Humus'ta 28, Halep'te 16, İdlib'de 10, Hama ve Rakka'da 8'er, Deyru'z Zor'da 5, Dera'da 3, Kuneytra'da bir olmak üzere ülke genelinde ölü sayısının 127'ye çıktığını duyurdu.

Bu arada, başkent Şam'ın Haresta bölgesinde Özgür Suriye Ordusu (ÖSO) ile düzenli birlikler arasında yoğun çatışmaların yaşandığını kaydeden Suriye Genel Devrim Konseyi (SRGC), Şam'ın Sebine beldesinde bir araca yerleştirilen bombanın infilak etmesi sonucu çok sayıda ölü ve yaralının olduğunu belirtti.

SRGC ülke genelinde 124 bölgenin saldırılara maruz kaldığını, 39 bölgenin savaş uçaklarınca bombalandığını, bir bölgeye misket bombasının atıldığını ve 5 bölgeye de "varil bombasının" bırakıldığını açıkladı.

Rejime bağlı ordu birliklerinin Humus'un Deyrbealete, Halidiye ve Beyada semtlerinde zehirli gaz kullandığını öne süren SRGC, gazdan etkilenenlerde solunum yetmezliği ile derin deri soyulmaları görüldüğünü aktardı.

Öte yandan, Suriye resmi haber ajansı SANA, güvenlik güçlerinin birçok kentte gerçekleştirdiği operasyonlarda onlarca silahlı grubu etkisiz hale getirdiğini ve silahlı araçlarını imha ettiğini açıkladı.

ABD'den kınama

ABD, Suriye rejiminin sivillere karşı son saldırılarını şiddetle kınadı.

ABD Dışişleri Bakanlığı Sözcüsü Patrick Ventrell, yaptığı yazılı açıklamada, "ABD'nin, Suriye rejiminin, bilhassa Halfaya Kasabası'ndaki bir ekmek fırınına düzenlediği saldırı başta olmak üzere, sivillere karşı son hain saldırılarını şiddetle kınadığını" belirtti.

"Bu gibi zalimce saldırıların, rejimin Suriye'de hiçbir geleceğinin olmadığını gösterdiğini" kaydeden Ventrell, "Mezalimler yapanlar sorumlu tutulacaklar. ABD, rejime, Suriye halkına karşı savaşını icra etmesi için yardım etmeye devam eden tüm taraflara bu desteklerini sona erdirmeye çağırır" ifadesini kullandı.

Ventrell, BM ve Arap Birliği Suriye Özel Temsilcisi El-Ahdar el-İbrahimi'nin Şam'ı ziyareti ve çalışmalarının, bir siyasi dönüşümü ileri taşıma fırsatı sunduğunu ve ABD'nin İbrahimi'nin çabalarını desteklemeye devam ettiğini belirtti.

Sözcü Ventrell, Suriye rejimini, yeni bir yönetime geçiş ve Suriye halkının maruz kaldığı acımasızca baskılara son verilmesi için İbrahimi'nin çabalarından istifade etmeye çağırdıklarını kaydetti.