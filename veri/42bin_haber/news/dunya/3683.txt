Yeni Papa'ya 'diktatörlük işbirlikçisi' suçlaması!
ARJANTİNLİ Kardinal, Buenos Aires Başbiskopusu Jorge Mario Bergoglio'nun Katolikler 266'ncı papa olurken Avrupa dışından seçilen ilk Arjantinli ve Latin Amerikalı aynı zamanda tarihin ilk cizvit papası oldu.
Avrupa'da katolik nüfusun hızla kan kaybetmesinden dolayı yeni papanın Avrupa dışından seçileceği öngörülüyordu. Güney Amerika ülkelerinde bölgeden bir papanın seçileceğine kesin gözüyle bakılırken dünyanın en büyük Katolik nüfusunu barındıran Brezilyalı adayın seçileceği öne sürüldü. Brezilya'da her yıl 1 milyon kişinin mezhep değiştirerek evanjelist olması ve toplam nüfus içinde yüzde 35'i geçmeleri Vatikan'ın yeni papa seçimlerinde Güney Amerika'ya öncelik vereceği olarak değerlendirildi.

Papanın Arjantin'den seçilmesi ülkede genel bir memnuniyet yarattı. Ancak, Bergoglio'nun diktatörlük döneminde aldığı iddia edilen tutum nedeniyle çok büyük destek göremedi. Arjantinle ilgili her olayı Plaza de Mayo Meydanı'nda kutlayan Arjantinliler, bu kez meydan yerine meydandaki katedralde kutlamayı tercih etti.

DİKTATÖRLÜK İŞBİRLİKÇİSİ OLMAKLA SUÇLANIYOR

Yeni Papa, Jorge Mario Bergoglio, Arjantin'deki insan hakları kuruluşları ve Plaza de Mayo Anneleri ve Büyükanneleri tarafından darbe döneminde diktatörlerle işbirliği yapmakla suçlanıyor. Arjantinli Papa, 2 yıl önce, diktatörlük döneminde işkence merkezine çevrilen Donanma Teknik Okulu (ESMA) davasında tanık olarak dinlendi, birçok müşteki tarafından iki cizvit papazı korumayı reddederek gözaltına alınıp aylarca işkence görmelerine sebep olmakla suçlandı. Ancak, sürekli suçlamaları reddetti.



Darbe döneminde cizvitlerin en yüksek makamında olan Bergoglio'nun, korumasındaki gecekondu bölgelerinde kilisenin yoksullara yardım kolunda çalışan aktivist Francisco Jalics ve Orlandio Yorio'nun sığınma taleplerine olumsuz yanıt verdiğini ve bilerek, papazları darbecilerin kucağına attığı öne sürülüyor. Dönemin Moron bölgesi Piskoposu Miguel Raspanti, Pagina 12 gazetesinde tarihçi Horacio Verbinsky'e verdiği demezte, iki papazı kurtarmak için Bergoglio'nun vereceği izin belgesine ihtiyaçlarını olduğunu ama Bergoglio'nun imza atmaya hiçbir zaman yanaşmadığını söyledi. Özel bir grup tarafından kaçırılan Jalics ve Yorio aylarca ESMA'da işkence gördükten sonra, yarı çıplak ve uyuşturulmuş bir halde şehrin çok uzağında bir alanda bulunmuşlardı.

CRİSTİNA KİRCHNER'DEN YENİ PAPAYI KUTLADI

Kilise ve Kirchner hükümeti arasındaki mesafeli tutum, Bergoglio'nun yeni papa seçilmesiyle de bozulmadı. Nestor ve Cristina Kirchner'in 2008 tarım işverenleri eylemleri ve ardından 2010 yılında eşcinsellere evlilik ve evlat edinme haklarını getiren 'Eşitlik Yasası' oylamaları sırasında Bergoglio ile karşı karşıya gelmişlerdi. Arjantinli papa haberini "Latin Amerika için tarihi bir gün" yorumuyla karşılayan Cristina Kirchner, papayı kutladı ve şans diledi ve Bergoglio'nun yemin törenine katılacağını söyledi.

MADURO: CHAVEZ CENNETTE BERGOGLİO İÇİN KULİS YAPTI

Venezüela'nin Devlet Başkanı Vekili Nicolas Maduro'ya göre, Bergoglio'nun papa seçilmesinin ardından Chavez var. Maduro, Sistin kilisesinin bacasından beyaz dumanın görünmesinin ardından yaptığı konuşmada, Hugo Chavez'in yeni papa seçimine cennetten destek verdiğini anlatırken, "Oraya, cennete yeni ulaşan bir el Güney Amerikalı papa seçilmesi için etkili oldu, ve İsa ona 'artık Güney Amerika'nın zamanı geldi" dedi.