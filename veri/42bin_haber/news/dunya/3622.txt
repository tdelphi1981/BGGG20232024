Almanya'da yaşayan Türklere iyi haber
Almanya'da anamuhalefet partisi Sosyal Demokrat Parti (SPD), Türkleri yakından ilgilendiren çifte vatandaşlık hakkının verilmesini seçim ve hükümet programına aldı. Taslak, 14 Nisan'da delegelere sunulacak.
SPD Başbakan Adayı Peer Streinbrück ve Genel Başkan Sigmar Gabriel, parti merkezi WillyBrand-Haus'da seçim programı taslağını tanıttı. Parti yönetimi tarafından onaylanan program taslağı 14 Nisan'da yapılacak Genel Kurul'da delegelere sunulacak.

Almanya'nın yaklaşık 50 ülkenin vatandaşına tanıdığı, ancak Türklerin yararlanamadığı çifte vatandaşlık hakkı Sosyal Demokratlar'ın parti programına alındı.

Parti Başkanı Gabriel, "Parti programımızda çifte vatandaşlık konusunu açık bir şekilde ele aldık." derken, başbakan adayı Steinbrück ise, "SPD opsiyon modelini ortadan kaldırmak ve çifte vatandaşlığı mümkün kılmak istiyor." diye konuştu.

Steinbrück, parti programının hazırlığında SPD'li olmayan vatandaşların da istek ve beklentilerine kulak verdiklerini belirtti.

SPD'nin parti programının içinden öne çıkartılan konular ise şunlar oldu:

Sosyal Demokratlar, 22 Eylül'de yapılacak genel seçimleri kazanır ve hükümete gelirse tüm meslekleri kapsayan 8,50 Euro'luk asgari ücreti yasallaştıracak.

Kısa süreliğine işe alınanlar, süresiz çalışan bir işçinin yaptığı işi yapıyorsa aynı ücreti alacak.

Şirketlerin yönetiminde ise kadınların oranı en az yüzde 40 olması için çalışmalar yapılacak.

Yüksek gelirlilerden alınan verginin ise yüzde 49'a çıkartılması planlanıyor.

Vergi kaçakçılığı ve dolandırıcılıkla daha fazla mücadele edilecek.

Çocuk parası konusunda ise düşük gelirlilere ek ödemeler yapılacak.

Geliri ayda 3 bin Euro'nun altında olan ailelere 184 Euro olan çocuk parasına 140 Euro'luk zam yapılacak.

Az gelirli işlerde çalışanlara ise, en az 30 yıl sigortalı çalışmak şartıyla 850 Euro'luk asgari emeklilik maaşı isteniyor.

SPD ayrıca finans işlem vergisi talep ederek, bankacılık sisteminde değişiklikler yapmak istiyor.