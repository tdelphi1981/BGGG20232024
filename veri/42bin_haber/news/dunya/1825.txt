'Filistin Devleti' levhasına ateş püskürdü
 
 Birleşmiş Milletler Güvenlik Konseyi (BMGK), gerçekleştirilen oturumda Ortadoğu’daki gelişmeler ve İsrail-Filistin sorununu ele aldı. Toplantıda Filistin Dışişleri Bakanı Riyad el-Maliki de İsrail’in yeni yerleşim yeri kararı ve bölgedeki son gelişmelere ilişkin Güvenlik Konseyi üyelerine hitap etti.
 
 Oturumda söz alan ABD’nin BM Daimi Temsilcisi Susan Rice, BM Genel Kurulu’nda Filistin’in statüsünü "üye olmayan gözlemci devlet" olarak değiştiren karara rağmen ABD’nin Filistin’in statüsüne ilişkin tutumunun değişmediğini söyledi.
 
 Bu kararı ABD olarak kabul etmediklerini ve gerekçelerini oylamadaki konuşmalarında belirttiklerini anlatan Rice, Filistin’in statüsünün ancak doğrudan görüşmelerin sonuçlanması halinde değişebileceğini savundu.
 
 Rice, "Bize göre, BM’de ’Filistin Devleti’ne atıf yapılması ya da Güvenlik Konseyi’ne üzerinde ’Filistin devleti’ yazan isimlik konması veya toplantı çağrılarında bu ibarenin kullanılması Filistin’in devlet olduğu anlamına gelmez" diye konuştu.
 
 Rice, bu tutumlarının Filistin’in ileride de katılacağı toplantılar için geçerli olacağını, ABD’nin bu toplantılara katılmasının tutumlarını değiştirmeyeceğini ifade etti.
 
 -"O isimliği güç kullanarak yazdırmadık"-
 
 Filistin Dışişleri Bakanı Riyad el-Maliki, toplantının ardından gazetecilerin Rice’ın konuşmasına ilişkin soruları üzerine, "Biz o isimliği oraya güç kullanarak yazdırmadık. Bu, BM Genel Kurulu kararının bir sonucu. Bütün BM üyelerinin 29 Kasım’da alınan karara saygı göstermesini istiyoruz. Lehte ya da aleyhte oy kullanmak karara saygı göstermemeyi gerektirmez" ifadesini kullandı.
 
 Maliki, "İsrail’in yerleşimlerine ilişkin Uluslararası Ceza Mahkemesi’ne (UCM) başvuracak mısınız?" sorusu üzerine de, "Eğer İsrail illegal yerleşim faaliyetlerini sürdürürse evet UCM’ye gideceğiz. Bu, İsrail’in tutumuna bağlı. Hiçbir yasa dışı inşaat faaliyetine tolerans göstermeyeceğiz" diye konuştu.
 
 Maliki, kendisine "büyükelçi" diye hitap ederek İsrail’deki seçimleri değerlendirmesini isteyen bir gazeteciye de "Ben büyükelçi değil Filistin devletinin dışişleri bakanıyım" diyerek tepki gösterdi.
 
 AA