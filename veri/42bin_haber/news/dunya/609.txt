İspanya ETA'nın görüşme teklifini reddetti
İspanya, Bask bölgesinin bağımsızlığı için mücadele eden ETA örgütünün operasyonlarına kalıcı bir son vermek için masaya oturma teklifini reddetti. İspanya İçişleri Bakanı Jorge Fernandez Diaz, hükümetin terörist bir örgütle görüşmeyeceğini belirterek ETA’nın şartsız olarak kendini feshetmesini istedi.

BBC’nin haberine göre, Bask bölgesinin bağımsızlığı için 45 yıldır silahlı mücadele yürüten ve geçen yıl silahlı mücadeleye son verdiğini açıklayan ETA örgütü, kendini feshedip silahlarını teslim etmek üzere İspanyol ve Fransız hükümetleriyle masaya oturmaya hazır olduğunu bildirdi.

Bask bölgesindeki Gara adlı gazetenin web sitesinde yayınlanan ETA bildirisinde, fesih ve silah bırakma kararı için örgütün bazı şartları olduğu belirtilerek müzakere çağrısı yapıldı.

Bu şartlardan birinin de hapiste bulunan ETA militanlarının kendi memleketlerine yakın şehirlere nakledilmesi olduğu belirtildi.

Ancak ETA’nın müzakere teklifine İspanyol hükümetinden rest bir ret cevabı geldi.

İçişleri Bakanı Diaz, “Bugüne kadar terörist bir örgütle hiç müzakere etmediğimiz gibi bundan sonra da etmeyeceğiz. Hükümetin, tek talebi değil, tek emri kayıtsız şartsız örgütün feshedilmesidir" dedi.