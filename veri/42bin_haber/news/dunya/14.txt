Gizli belgeleri gözardı etmeyeceğiz
Suriye muhaberatı ve Hizbullah'ın, Cibran Tuveyni suikastine karıştığını iddia eden gizli belgelerin gözardı edilmeyeceği açıklandı.
 Lübnanlı Milletvekili ve Avukat Patris Harab, Suriye muhaberatı ve Hizbullah'ın, Cibran Tuveyni suikastine karıştığını iddia eden gizli belgeleri gözardı etmeyeceğini belirtti.
 Tuveyni ailesinin avukatı Patris Harab, 2005'te suikast sonucu hayatını kaybeden milletvekili ve gazeteci Cibran Tuveyni'nin kızı Naile Tuveyni ile düzenledikleri basın toplantısında, son günlerde el-Arabiyye televizyonunun yayınladığı gizli belgeleri gündeme getirdi.
 Belgede Tuveyni suikastine karıştıkları iddia edilen ve Suriye ordusunda üst düzey görevlerde bulunan Hasan Abdurrahman ve Sakar Mervan hakkında dava açtıklarını bildiren Harab, Suriye istihbaratından Hasan Abdurrahman'ın dönemin Genelkurmay Başkanı Asıf Şevket'e yolladığı ''Sayın Genelkurmayım, Lübnan'daki Hizbullah güçlerinin de yardımı ile 10.12.2005 tarihli 213 numaralı görev başarıyla yerine getirildi'' yazılı telgrafı gösterdi.
 Tuveyni'nin öldürüldüğü tarihi hatırlatan Harab, telgrafın Asıf Şevket'e gönderildiği gün Cibran Tuveyni ve yanındaki 2 arkadaşının bombalı suikast sonucu hayatlarını kaybettiğine dikkati çekti.
 Harab, Lübnan Uluslararası Ceza Mahkemesi'ne şüpheliler aleyhinde dava açtıkları, bu davayla ''Geçmişte suçsuz insanları öldüren, bu gün de bizi öldürmek isteyenlere Lübnan'da suikaste kalkışan herkesle mücadele edeceğimizin mesajını veriyoruz'' dedi. 
 Cibran Tuveyni'nin kızı Naile Tuveyni ise verdikleri mücadelenin siyasi amaç taşımadığını, Tuveyni ailesi olarak yalnızca adaletin yerini bulmasını istediklerini ifade etti.
 Suriye karşıtlığı ile tanınan milletvekili ve gazeteci Cibran Tuveyni, eski Lübnan Başbakanı Refik el-Hariri suikastine Suriye istihbaratının karıştığını iddia etmişti.
 Hizbullah yetkilileri ise dün el-Arabiyye kanalının yayınladığı gizli belgelerin sahte olduğunu ve somut delillerin ortaya konmasının ardından yargının vereceği kararı bekledikleri yönünde açıklama yayımladı.