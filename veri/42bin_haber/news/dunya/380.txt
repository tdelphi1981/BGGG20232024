BM'den ABD'ye kınama!
Birleşmiş Milletler Genel Kurulu, ABD’den Küba’ya uyguladığı ambargoyu kaldırmasını istedi ve ABD’nin 1962 yılından bu yana uyguladığı ambargoyu kınadı.
 Herhangi bir yaptırımı olmayan ve Küba tarafından hazırlanan kınama taslağı, BM Genel Kurulu’nda oylandı. 193 üyeli BM Genel Kurulu’ndan 188 ülke ambargonun kaldırılması çağrısına ve kınanmasına olumlu oy verirken, İsrail ile Palau olumsuz, Marshall Adaları ve Micronesia da çekimser oy verdi.
 BM Genel Kurulu’nun 21. kez aldığı kınama taslağını okuyan Küba Dışişleri Bakanı Bruno Rodrugiez, ABD’nin soğuk savaş döneminde aldığı ‘ticari ambargo’ kararının, direk olarak Küba halkına yönelik ve soykırımla eşdeğer olduğunu söyledi. Rodrugiez, ABD’nin haksızca uyguladığı ambargoya öteki ülkeleri de zorladığını belirtti ve bu durumun uluslararası hukuka aykırı olduğunu söyledi.
 Küba Dış İşleri Bakanı’nın konuşması, BM Genel Kurul Salonu’nda ayakta alkışlanırken, ABD Temsilcisi Ronald Godard’ın “Küba kendi ekonomik başarısızlığına dışarıdan bahane arıyor” sözleri tek alkış almadı. 
  
  