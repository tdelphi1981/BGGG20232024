Ahmedinejad'dan 'yolsuzluk' açıklaması
İran Cumhurbaşkanı Mahmud Ahmedinejad, ülke ekonomisinin azınlık bir grubun elinde olmaması gerektiğini belirterek, bunun yolsuzluğa neden olacağını söyledi.
İran'ın resmi haber ajansı IRNA'nın haberine göre, Cumhurbaşkanı Ahmedinejad, bir dizi açılış için bulunduğu Kirmanşah eyaletinde yaptığı konuşmada ekonomiyle ilgili değerlendirmelerde bulundu.

Ahmedinejad, 'Ülke ekonomisi, üç bin ya da on bin kişiye değil, tüm halka bağlı olmalı' ifadesini kullandı.

Ekonominin azınlık bir grubun elinde olmasının yolsuzluklara davetiye çıkaracağı uyarısında bulunan Ahmedinejad, 'Ekonominin halkın elinde olmasına izin verilmeli, gereksiz yere engel olunmamalı' diye konuştu.

Halkın ekonomiye dair bilgisinin artması, tüm yetenek ve imkanların ekonomik kalkınma için seferber edilmesi gerektiğini ifade eden Ahmedinejad, adalet, refah ve istikrarlı bir ekonominin halkın aktif katılabileceği bir sistemle mümkün olacağını söyledi.

Ülke ekonomisinde petrol ve doğalgazın önemine değinen Ahmedinejad, petrol gelirlerinin yıllarca yabancı güçlerce sömürüldüğünü bildirdi.

Ahmedinejad, petrolün millileştirilmesinden sonra bile halkın petrol gelirinden mahrum bırakıldığını ve petrolün çeşitli gerekçelerle ucuza satıldığını ifade etti.

Devrimden sonra petrol gelirinin bir kısmının halkın cebine girdiğini anlatan Ahmedinejad, 'Petrol gelirinin tamamı şimdiye dek halkın cebine girmiş değil' diye konuştu.

Cumhurbaşkanı Ahmedinejad, petrol ve doğalgazdaki gelir kaybının önlenmesi için bu ürünlerin tam olarak yurt içinde işlendikten ve çeşitli ürünlere dönüştürüldükten sonra ihraç edilmesi gerektiğini belirtti.