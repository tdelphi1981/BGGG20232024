Netanyahu'dan Avrupa'ya 'Hizbullah' uyarısı
İsrail Başbakanı Binyamin Netanyahu, Avrupa'ya, geçen yıl Bulgaristan'da düzenlenen ve Hizbullah'ın hedef gösterildiği saldırıya ilişkin soruşturmadan, 'doğru çıkarımlar' yapması çağrısında bulundu.
Netanyahu, soruşturmanın, Hizbullah'ın 'küresel bir terör örgütü' olduğu yönündeki inancını 'doğruladığını' savunarak, 'Burgaz'daki saldırı, AB'nin bir üyesine Avrupa topraklarında yapılan bir saldırıdır. Umarız, Avrupalılar Hizbullah'ın gerçek kimliği hakkında doğru çıkarımlar yaparlar' dedi.

Bulgaristan hükümeti, bugün, geçen yıl İsrailli turistleri taşıyan otobüse düzenlenen saldırıyla ilgili yürüttüğü soruşturma konusunda ilk kez açıklama yaptı.

Soruşturmayı yürüten yetkililer, zanlıları Kadana ve Avustralya vatandaşı olan, 5 İsraillinin öldüğü saldırının terörist bir örgüt tarafından düzenlendiğini bildirdi.

Bulgaristan İçişleri Bakanı Tsvetan Tsvetanov, sözkonusu kişilerin, Hizbullah'ın militan kanadının üyeleri olduğunu ileri sürmek için sağlam temellere dayanan nedenleri olduğunu belirterek, Lübnan hükümetinin, soruşturmanın ilerletilmesine yardımcı olmasını umduklarını kaydetti.

-Peres, İran konusunda Obama'ya güveniyor

Parlamento'nun açılışında konuşan İsrail Cumhurbaşkanı Şimon Peres de ABD Başkanı Barack Obama'ya İran konusunda güvendiğini söyledi.

Peres, ABD'nin 'İran tehlikesine' son verebileceğini ve 'bunu yapmaya kararlı olduğunu' iddia etti.