Rusya'da esrarengiz cinayet
Moskova'dan havalanıp Suriye'ye giderken Ankara'da indirilen uçakta füze parçası olduğu ileri sürülen malzemeleri üreten fabrikanın üst düzey bir görevlisi öldürüldü. Suriye'ye askeri malzeme gönderen Rusya'nın Tula kentindeki "Konstruktorskoye Büro Priborostroyeniye" (KBP) fabrikasında üst düzey görevli olarak çalışan Vyaçeslav Truhaçev (1954) uğradığı silahlı saldırı sonucu hayatını kaybetti. 

Intefax'a açıklamada bulunan kaynak, savunma sanayi uzmanının ölümünün işi ile ilgili olabileceğini kaydetti. Kaynak, "Öldürülme olayı ile ilgili temel teori iş, ikinci gerekçe ise intikam olabilir" dedi.

Rusya Soruşturma Komisyonu'ndan yapılan açıklama Truhaçev'in dün akşam saatlerinde iş çıkışı kiralık katil tarafından öldürüldüğü belirtildi. KBP'de Genel Müdür Yardımcısı olarak görev yapan Truhaçev'in cesedi apartmanının önünde, başından vurulmuş olarak bulundu. 

Rusya Soruşturma Komisyonu Sözcüsü Vladimir Markin, Truhaçev cinayetinin araştırılması için merkez teşkilattan bölgeye uzmanların gönderildiğini ifade etti. 

Türkiye'nin Suriye'ye giden yolcu uçağını askeri kargo bulunduğu gerekçesi ile indirilmesinin ardından KBP'nin adı gündeme gelmişti. Başkent Moskova'ya 200 kilometre mesafede bulunan Tula kentindeki fabrikada üretilen askeri mühimmat Suriye'ye sivil uçakla gönderilmek istenirken, Türkiye müdahalede bulunmuş, Ankara'ya indirilen uçakta bulunan radar sistemlerinde kullanılacak elektronik malzemeye el konmuştu.