Suriye için ajanlık iddiasında hapis cezası
"Devletin gizli kalması gereken bilgilerini siyasal veya askeri casusluk amacıyla temin etme" suçundan yargılanan Suriyeli sanık 12 yıl 6 ay, Türk sanık 6 yıl 3 ay hapis cezasına çarptırıldı. Adana 8. Ağır Ceza Mahkemesi'ndeki duruşmaya tutuklu sanık Sbahı Hamdo ile sanıkların avukatları katıldı. Duruşmada tutuksuz yargılanan sanık Mürsel A. yer almadı.

Sanık Sbahı Hamdo esas hakkındaki savunmasında daha önceki savunmalarını tekrar ettiğini belirterek, Halep Üniversitesi'nde çalıştığını, kaybolan bir akrabasını bulmak için Hatay'a geldiğini öne sürdü.

Atılı suçu işlediğine dair herhangi bir delil bulunmadığını ifade eden Hamdo, beraatini talep etti.

Sanık Mürsel A'nın avukatı da, atılı suçu kabul etmediklerini belirtti. Verilen aranın ardından kararını açıklayan mahkeme heyeti, Suriyeli sanık Sbahı Hamdo'yu "Devletin gizli kalması gereken bilgilerini siyasal veya askeri casusluk amacıyla temin etme" suçundan 15 yıl hapis cezasına çarptırdı. Sanığın dava sürecindeki iyi halini göz önünde bulunduran heyet, cezayı 12 yıl 6 aya indirdi.

Diğer sanık Mürsel A'yı da sanık Sbahı Hamdo'nun "Devletin gizli kalması gereken bilgilerini siyasal veya askeri casusluk amacıyla temin etme" suçunu işlemesine yardım etmesinden dolayı önce 15 yıl hapis cezasına çarptıran heyet, daha sonra sanığını cezasını 6 yıl 3 aya düşürdü.

Hatay'da 16 Ekim 2011 tarihinde düzenlenen operasyonda gözaltına alınan iki zanlı hakkında Cumhuriyet Savcısı tarafından hazırlanan iddianamede sanık Sbahı Hamdo'nun birçok defa Hatay'a geldiği, Suriye'den gelen sığınmacıların yerleştiği kampların, Hatay il merkezinde bulunan ve halkın yoğun kullandığı köprü, cadde ve meydan gibi yerlerin Yayladağı ilçesindeki askeri lojmanların ve bu lojmanlara hakim noktadaki binaların görüntülerini kayda aldığı belirtiliyordu.

İddianamede, Suriyeli sanığın üzerinden göçmenlerin isimlerinin yazılı olduğu notların ele geçirildiği, sanıkların kamplarda kalan sığınmacıları örgütleyerek kampları ziyaret edecek olan Başbakan Recep Tayyip Erdoğan'a karşı fiili saldırı içerecek telkinlerde bulundukları bilgisi yer alıyordu.