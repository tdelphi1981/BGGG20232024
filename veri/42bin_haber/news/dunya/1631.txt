'Sorunlara değil yatırımlara odaklanmalıyız'
Atina Büyükelçisi Uras: Sorunlara değil yatırımlara odaklanmalıyız
 Türkiye’nin Atina Büyükelçisi Kerim Uras, Türkiye’nin Ege’de tek taraflı Münhasır Ekonomik Bölge (MEB) ilanına karşı olduğunu söyledi. Elevtherotipiya gazetesine konuşan Uras, Türkiye ve Yunanistan arasındaki sorunların çözümünün ‘yatırım’larda olduğunu vurguladı.
 Atina Büyükelçisi Kerim Uras, geçen yıl ekonomik gerekçelerle kapandıktan sonra 10 gün önce tekrar yayın hayatına başlayan köklü gazetelerden Elevtherotipiya gazetesine bir röportaj verdi. “MEB için Türk, iş için komşu” başlığıyla yayımlanan röportajda Uras, Türk-Yunan ilişkileri ve iki ülke arasındaki ekonomik yatırım fırsatlarını değerlendirdi.
 Yunanistan’ın çok önemli bir komşuları olduğuna kaydeden Uras, iki ülke arasındaki ticaret hacminin 2012 yılında 3,23 milyar ABD dolarına ulaştığını, bu hacmin Yunanistan lehine olmasından memnun olduklarını ifade etti. İki ülke arasındaki gelecek perspektifindeki fırsatların ticaretten çok yatırımlar alanında olduğunun altını çizen Büyükelçi Uras, Türkiye’deki Yunan yatırımlarının 5-5,6 milyar Euro olduğunu Yunanistan’daki Türk yatırımlarının ise çok sınırlı kaldığının altını çizdi. Ekonomik krizin değişmeye başlamasıyla birlikte Türk şirketlere daha olumlu bir gözle bakıldığını belirten Büyükelçi Uras, bundan sonra artık kalkınmaya destek olacak yatırımlara bakılması gerektiğini söyledi. Atina Büyükelçisi Uras, Türk girişimcilerin yatırım çabalarına Yunanistan’da “Türkler her şeyi satın alıyor, Türkler geliyor” şeklinde eski anlayış, önyargı ve çarpıtmalar yapıldığının altını çizdi.
 Uras, Ziraat Bankası’nın güçlü proje ile gelen Yunan ve Azınlık çiftçisini desteklemek istediğini Azınlık girişimcisinden çok Yunan girişimciye kredi verdiklerini de belirtti.
 TEK TARAFLI MEB İLANINA KARŞIYIZ
 Yunan hükümetinin tek taraflı BM’ye Ege’de MEB’in ilan edilmesi için başvurmakta kararlı olduğuna ilişkin bir soru üzerine Uras, şöyle konuştu: “Bu tabiî ki doğru yönde atılmış bir adım değil. Bunu cesaretlendirmiyoruz. Bu tip önlemlerin tek taraflı değil ortak bir kararla alınması gerektiğine inanıyoruz. Bizim yaklaşımımız ve uluslararası hukukun yaklaşımı bu.”
 “Yunanistan bu adımı atarsa Türkiye yatırımlarını çeker mi?” sorusu üzerine Uras, tahminlerde bulunmak istemediğini zira yatırımların henüz gerçekleşmediğini ifade etti. İyi yöne odaklanmak gerektiğine dikkat çeken Uras, Türkiye’yi 700 bin Yunanistan’ı ise 500 bin Türkün ziyaret ettiğini söyledi.
 KIBRIS
 Kıbrıs sorunun olabildiğince erken çözümlenmesini istediklerini belirten Uras, çözüm bulunana kadar Rumların tek taraflı enerji arama çalışmalarının buna yardımcı olmadığını vurguladı. Türkiye ve KKTC’nin çıkarlarını korumak için gerekli önlemleri alacaklarını belirten Uras, “Orta vadede madem süreci işlettiniz ve doğalgaz buldunuz hiç olmazsa bunu olumlu anlamda kullanın. Bunun için Kıbrıs Türk tarafı Kıbrıs Rum tarafına gelirlerin çözüm için ortak harcanmasını önerdi.” dedi.
 Kıbrıs Rum kesiminde kim seçilirse seçilsin çözüm yaklaşımına saygılı olacaklarını belirten Atina Büyükelçisi Kerim Uras, iş yapmayı umduklarını ve siyasetçilerin çözümün yararına inanmaları gerektiğini belirtti.
 TÜRKİYE AVRUPA’NIN ÇİN’İ
 Türkiye’nin hızlı bir büyüme sürecine girdiğini ve büyük projelerin devam ettiğini belirten Uras, “Türkiye, Avrupa’nın Çin’i.” değerlendirmesinde bulundu.