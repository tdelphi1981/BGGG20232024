El Ezher bile 'dur' dedi
MISIR'ın en önemli İslami oluşumu El Ezher, Cumhurbaşkanı Muhammed Mursi'yi 'kendisine büyük yetkiler veren anayasa taslağını askıya alması ve muhaliflerle koşulsuz diyaloğa girmesi' yönünde uyardı.
  AFP'nin haberine göre Mursi güçleri ve muhalifler arasındaki yaşanan, yedi kişinin ölümü ve yaklaşık 500 kişinin yaralanmasıyla sonuçlanan çatışmaların ardından açıklama yapan El Ezher, 'Mursi karşı çıkılan yetkileri askıya almalı ve kullanmayı bırakmalı' dedi. Öte yandan Başkent Kahire'de Cumhurbaşkanlığı sarayını korumak isteyen Mursi taraftarlarıyla muhalifler arasında önceki gece yaşanan çatışmalara ordu el koydu. Çatışmalar sırasında polisin etkili olamaması üzerine ordu 
 birlikleri grupları gaz bombasıyla dağıttı ve dört tankla sarayı korumaya aldı. Ancak Cumhuriyet Muhafızları komutanı General Muhammed Zeki, güvenlik güçlerinin gösterileri bastırmanın aracı olmayacağını kaydederek 'Mısırlılara karşı zor kullanılmayacak' dedi. Bu açıklamanın ardından bölgedeki tanklar geri çekildi.
 Üç danışman istifa etti
 Anayasa gerginliği sürerken, Mısır Cumhurbaşkanı Muhammed Mursi'nin danışmanlarından Seyf Abdulfettah, Eymen el-Sayyad ve Amr el Leysi'nin Cumhurbaşkanlığı Danışma Heyeti'nden istifa ettiği öğrenildi. Mursi'nin siyasi danışmanı olan Abdulfettah, bir televizyon kanalının canlı yayınında, Cumhurbaşkanlığı Sarayı önünde meydana gelen çatışmalara işaret ederek 'Cumhurbaşkanlığı Danışma Heyeti'nden istifa ettiğimi ilan ediyorum. Çünkü devrimi koruyan bu gençlerin ölmesini kabul edemiyorum' dedi.
  