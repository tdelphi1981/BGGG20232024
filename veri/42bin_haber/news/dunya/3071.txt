Mısır'da hayat durdu
Mısır'ın liman kentlerinden Port Said'de bir grup gösterici, Süveyş Kanalı limanlarına giden yolları kapattı. 
Üçüncü gününe giren "sivil itaatsizlik" eylemleri çerçevesinde düzenlenen gösterilerde, Port Said kenti sakinleri Süveyş Kanalı'na giden yolları, limandan gelen kargo araçlarının geçişini engellemek amacıyla kapattı. 
Kargoların, konteyner terminallerine ulaşamaması nedeniyle işleyiş aksadı. Tersane yetkilileri, eylemlerin devam etmesi halinde Mısır ekonomisinin milyonlarca dolar zarara uğrayacağını dile getirdi. 
Öte yandan, İsmailiye kentinin güvenliğinden sorumlu General Ahmed Vasfi, sivil itaatsizlik çağrılarını kasıtlı olarak, Mısır'ın ekonomisinin zarar görmesini isteyenler tarafından ortaya atıldığını ileri sürdü. 
Ekonominin çökmesiyle beraber, öncelikle küçük esnafın yıkım yaşayacağını kaydeden Vasfi, Mısırlılara itaatsizlik çağrılarını dikkate almamaları tavsiyesinde bulundu. 
Göstericiler, geçen ay kentte düzenlenen ve yaklaşık 40 kişinin ölmesi, 150 kişinin yaralanmasıyla sonuçlanan şiddet olaylarıyla ilgili davaya, bağımsız yeni bir hakimin atanmasını talep ediyor. 
Port Said takımını destekleyen "Yeşil Kartallar Ultras" grubu taraftarlarının 17 Şubat Pazar günü yaptığı "sivil itaatsizlik" çağrısının ardından, kent merkezindeki Şehitler Meydanı'nda, yaklaşık bin 500 kişi toplanarak gösteri yapmıştı. Gece devam eden gösteride, protestocular, halka istekleri yerine getirilene kadar başladıkları "sivil itaatsizlik" eylemine devam etmeleri çağrısında bulunmuştu. 
Port Said Stadı'nda geçen yıl 74 kişinin hayatını kaybettiği olaylı maçın ardından mahkemenin 21 sanığı idama mahkum etmesiyle kentte protesto gösterileri başlamış, göstericilerle polis arasındaki çatışmalarda ölen ve yaralananlar olmuştu. Olayların ardından 
Cumhurbaşkanı Muhammed Mursi, Süveyş, İsmailiye ve Port Said kentlerinde 30 günlük olağanüstü hal ilan etmişti.