Obama'ya Türkiye'yi şikayet mektubu
Amerika Başkanı Barack Obama'ya, Türkiye'de ifade ve konuşma özgürlüğüne yönelik eleştirilerin yer aldığı bir şikayet mektubu gönderildi 
 Özgürlük Evi adlı düşünce kuruluşuyla birlikte Sınır Tanımayan Gazeteciler, Ortadoğu Demokrasi Projesi ve Dış Politika Girişimi adlı insan hakları ve demokrasi örgütleri, Amerika Başkanı Barack Obama'ya Türkiye'deki ifade özgürlüğünü eleştiren bir şikayet mektubu gönderdi. Mektupta, Amerika Dışişleri Bakanlığı’nın son hazırladığı Türkiye’nin insan hakları raporu hatırlatıldı.  
 'EN  ÇOK GAZETECİ HAPSEDEN ÜLKE'
  
 Raporda “Gazetecilerin, yazarların, Kürt aydınların ve siyasi eylemcilerin yargılanması ve tutuklanması, siyasi liderlerin kınayıcı açıklamalarıyla da birleşince bu, ifade özgürlüğü üzerinde tüyler ürpertici bir etki oluşturuyor” ifadeleri yer aldığına dikkat çekildi.  
 Mektupta, Dışişleri Bakanlığı’nın son insan hakları raporundan bu yana Türkiye’de durumun daha da kötüleştiği, Gazeteciler Koruma Komitesi’nin Ekim 2012’de çıkan raporunda Türkiye’yi “en çok gazeteci hapseden ülke” olarak tanımladığı belirtildi. 
 KADINLAR TOPLUMDA LİDER AMA DEVLET KADROSUNDA AZLAR
  
 İnsan hakları örgütlerinin mektubunda, Türkiye’nin geçmişte kadınların toplumda üstlendiği rol konusunda bir lider olduğu hatırlatıldı, ama devlet kadrolarında alarm verici düzeyde az kadının görev yaptığı, kadınların istihdama katkısında da istikrarlı bir azalma görüldüğü kaygısına yer verildi. Ortadoğu ve özellikle de Suriye’deki son gelişmelerin ışığında yakın Türk-Amerikan ilişkilerine daha da fazla gereksinim duyulduğunun altı çizilen mektupta, bu ilişkilerin yalnızca stratejik çıkarlar değil, ama ortak değerlere dayanması gerektiği vurgulandı.  
 İnsan hakları örgütlerinin Obama’ya gönderdiği mektupta, “Hukuk devleti ve siyasi özgürlükleri Başbakan Erdoğan’la temaslarınızda öncelik yapmanız çağrısında bulunuyoruz,” denildi. Başbakan Recep Tayyip Erdoğan’ın önümüzdeki ay Washington’a gelerek ABD Başkanı Barack Obama’yla görüşmesi bekleniyor. 
 NTVMSNBC