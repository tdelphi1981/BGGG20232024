İsrail: Lapid, Netanyahu karşıtı bloğa soğuk
 
 Eski bir televizyoncu olan Lapid'in geçen yıl kurduğu partinin, 120 sandalyeli İsrail parlamentosu Knesset'e 19 vekil sokmayı başarması sürpriz olarak değerlendiriliyor. 
 Netanyahu'nun lideri olduğu Likud (Bütünleşme) ile Yisrael Beiteinu (İsrail Evimiz) partisinin ortak listesi 31 milletvekilliği kazandı. İktidar ortakları meclisteki en büyük grup olmayı sürdürmesine rağmen 11 sandalye kaybetti. Seçim sonuçları hemen hemen kesinleşirken, sağcı partilerle merkez-sol partilerin sandalye sayısının eşit olduğu görülüyor. 
 ANAHTAR PARTİ: YESH ATID
  
 Netanyahu, seçim sonuçlarının belirginleşmeye başladığı Çarşamba günü, "olabildiğince geniş tabanlı bir koalisyon" kurmayı hedeflediğini açıkladı. "İsrail kamuoyu ülkeye liderlik etmeyi sürdürmemi istiyor" diye konuşan Netanyahu, siyasi yelpazenin merkezinde yer alan laiklik yanlısı Yesh Atid ile birlikte çalışabileceklerini söyledi. Yesh Atid lideri Lapid ise Netanyahu'ya karşı "önleyici bir blok hakkında konuşulduğuna" gönderme yaparak, "Bu seçeneği masadan kaldırmak istiyorum" dedi. Lapid seçimden önce, Filistinlilerle barış görüşmelerini canlandırmayı amaçlamayan bir koalisyonda yer almayacağını duyurmuştu. 50 yaşındaki siyasetçi ayrıca, ortodoks Yahudi ilahiyat öğrencilerini askerlik hizmetinden muaf tutan kanunun değişmesini savunuyor. Netanyahu koalisyonundaki dindar çizgideki partiler ise buna şiddetle karşı çıkıyor. 
  
 NETANYAHU TELEFONLA ARADI
  
 Sadece 15 milletvekili çıkarabilen İsrail İşçi Partisi Haavoda, bir merkez-sol koalisyon kurulması çağrısı yaptı. Çağrıda, "İsrail yurttaşlarını Netanyahu hükümetinin istismarından kurtarma fırsatını kaçıramayız" denildi. Fakat Lapid bu çağrıyı boşa çıkarmış oldu. 
 Seçim sonuçlarının ardından yaptığı konuşmada Netanyahu, müstakbel hükümetin önceliklerini şöyle sıraladı: Güvenlik, Mali sorumluluk, Siyasi sorumluluk, Toplumsal yükün eşit dağıtılması, Yaşama ve barınma masraflarının azaltılması. Netanyahu'nun üçüncü ve dördüncü maddeleri, Lapid ile yakınlaşma mesajı olarak dile getirdiği konuşuluyor. Likud'dan yapılan açıklamaya göre, Yesh Atid liderini arayan Netanyahu, "Birlikte harika şeyler yapma fırsatımız var" dedi. 
  
 KOALİSYON GÖRÜŞMELERİ HAFTALAR SÜREBİLİR
  
 Türkiye'ye karşı çıkışlarıyla bilinen Dışişleri Bakanı Avigdor Lieberman'ın lideri olduğu Yisrael Beiteinu ile seçime giren Netanyahu, toplam 29 milletvekili olan üç radikal milliyetçi ve ortodoks Yahudi partinin daha desteğine sahip. Merkez-sol partilerin 60 milletvekili içinde, İsrailli Arap partilerinin 12 üyesi de sayılıyor. Ancak bu partiler geleneksel olarak İsrail hükümetlerine katılmıyor. Yeni hükümeti kurma çalışmalarının, seçim sonuçlarının kesinleşeceği 30 Ocak günü resmen başlaması bekleniyor. Partilere hükümet kurmaları için 28 ila 42 gün süre verilecek. Bu arada, Filistin Kurtuluş Örgütü yetkililerinden Hanan Eşravi, Ramallah'ta gazetecilere seçim sonuçlarını değerlendirdi. Kalıcı bir barış anlaşması için masaya oturacak bir hükümet kurulmasını beklemediklerini belirten Filistinli lider, "Bir barış koalisyonunun veya barış kampının ortaya çıkıp kendini dirilttiğini göremiyorum" dedi. 
 BBC TÜRKÇE