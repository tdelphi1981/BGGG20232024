Japonya'dan ada açıklaması
Çin ile Doğu Çin Denizi'ndeki adalar konusunda anlaşmazlık yaşayan Japonya'dan "hiçbir şeyden vazgeçmeyiz" açıklaması geldi. Japonya Başbakanı Şinzo Abe, Çin ile aralarında gerginliğe neden olan adalar konusunda Pekin yönetimiyle müzakere etmeyeceklerini ve Çin'in, bu konuda gösterilere izin vererek "yanlış" bir tutum izlediğini söyledi.

Abe, düzenlediği basın toplantısında, Japonya'nın Doğu Çin Denizi'ndeki adalar konusunda Çin ile yaşadığı anlaşmazlıkta hiçbir şeyden vazgeçmeyeceğini söyledi.

Japonya Başbakanı, ülkesinin Çin'de azımsanamayacak sayıdaki ticari çıkarlarını korurken adalar krizindeki bu sağlam duruşunu nasıl  sürdüreceğine ilişkin soruya cevaben, Çin'i ticari ilişkilerdeki kötüleşmeden sorumlu tuttu.

Şinzo Abe, "uluslararası topluma karşı sorumlu bir ülke olan Çin'in, siyasi bir amaç için, Çin ekonomisine katkıda bulunan Japonya ile bağlantılı şirketlerin ve Japon vatandaşlarının zarara uğramasına izin vererek yanlış yaptığını" söyledi.

Abe, bunun iki ülke arasındaki ilişkileri baltalamanın yanı sıra Çin'in ekonomisini ve toplumunu olumsuz yönde etkileyeceğini kaydetti.

Geçen ay göreve geldiğinde ekonomik büyümeyi bir numaralı önceliği ilan eden Japonya Başbakanı toplantıda ayrıca, 20 trilyon yenlik yeni teşvik paketini açıkladı.

Tokyo yönetiminin, Eylül ayında Japonların Senkaku, Çinlilerin Daioyu diye adlandırdıkları adaları, mülkiyet sahibi Japonlardan satın alma kararı,
Çin'de Japonlara ait çok sayıda fabrika ve işyerini zarara uğratan gösterilere neden olmuştu.

Japonya'nın kontrolündeki adalar üzerinde Çin ve Tayvan da hak iddia ediyor.