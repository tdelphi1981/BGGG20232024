TANAP önemli vazifeler görecek
Azerbaycan Cumhuriyeti Devlet Petrol Şirketi (SOCAR) Başkanı ve milletvekili Rövnag Abdullayev, Trans Anadolu Doğal Gaz Boru Hattı Projesi'nin (TANAP) Azerbaycan'ın tüm doğalgazını Türkiye ve Avrupa'ya aktarılabilme imkanı sağlayacağını belirtti.
 Resmi temaslarda bulunmak için İngiltere'nin başkenti Londra'da bulunan Rövnag Abdullayev, Cihan Haber Ajansı'na (CİHAN) açıklamada bulundu. İki kardeş ülke arasında yapılan TANAP'taki son durumun çok iyi olduğunu söyleyen Abdullayev, bu projenin ileride Türkiye ve Avrupa'nın maruz kalabileceği enerji tehlikesine karşı bir teminat olduğunu vurguladı.
 TANAP'ta taraflar arasında gerekli imzaların atıldığını ve projenin en kısa sürede hayata geçirileceğini belirten Abdullayev, bu boru hattı sayesinde ileride Türkiye'ye 6 milyar metreküp, Avrupa'ya ise 10 milyar metreküp doğalgazın taşınabileceğini kaydetti. SOCAR Başkanı, TANAP sayesinde yakın gelecekte tüm Azerbaycan gazının Türkiye ve Avrupa'ya taşınabileceğinin altını çizdi.
 Dağlık Karabağ meselesinin Azerbaycan'da yediden yetmişe herkesin en önem verdiği konuların başında geldiğini hatırlatan Abdullayev, tüm Avrupa devletlerinin bu konudaki haklı taleplerine taraftar olmalarını talep ettiklerini dile getirdi. Azeri milletvekili, İngiliz parlamenterlerin birçoğunun Dağlık Karabağ meselesinde kendilerine destek olduklarını vurguladı.
 Londra'daki temasları hakkında da bilgi veren Abdullayev, İngiliz siyasetçilerin kendisinin de başkanı olduğu SOCAR'a büyük önem verdiklerini ve faaliyetlerini merakla takip ettiklerini kaydetti. Abdullayev, İngiliz enerji şirketleriyle petrol alanında büyük işbirlikleri yaptıklarını, bu ilişkilerini petrol dışındaki diğer sektörlerde de arttırmak istediklerini sözlerine ekledi.
 CİHAN
  