Mısır'da YouTube'a kapatma cezası
Mısır'da bir mahkeme, Hazreti Muhammed'e hakaret içeren filme ilgili dava kapsamında, video paylaşım sitesi YouTube'a bir ay süreyle kapatma cezası verdi.
İdare Mahkemesinin verdiği kararın, İslam dünyasında büyük infiale yol açan 13 dakikalık görüntülerin yayımlandığı diğer bütün paylaşım sitelerini de içerdiği belirtildi.

Mısırlı avukat Hamid Salim tarafından Eylül 2012'de açılan davada, söz konusu filmi yayımlayan bütün paylaşım sitelerine, görüntüler yayından kaldırılana kadar erişimin engellenmesi talep edilmişti. Salim, dava başvurusunda, filmin İslam dini ve peygamberinin imajının bozulması amacıyla hazırlandığını belirterek, cezai müeyyide uygulanmamasının, benzer olayların tekrarına fırsat vereceğini ifade etmişti.

'Müslümanların Masumiyeti' adlı film, İslam ülkelerinde büyük tepkilere yol açmış, gösteriler sırasında çıkan şiddet olaylarında farklı ülkelerde 70'ten fazla kişi hayatını kaybetmişti.

Mısır mahkemesi, daha önce filmin yapımında görev alan 7 kişi hakkında gıyabi idam cezasını vermişti.