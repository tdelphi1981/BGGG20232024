Almanyalı Türklerden açık mektup
Merkel'in Türkiye'ye yapacağı ziyaret öncesinde bir mektup yayınlayan Almanyalı Türkler, vize muafiyeti talep etti. 
Almanya Başbakanı Angela Merkel'in Türkiye'ye yapacağı ziyaret öncesinde, Almanyalı Türkler Başbakan Erdoğan ve Merkel'e seslendi. Almanya Türk toplumu, yayınladığı açık mektupta, iki ülkenin başbakanlarına ikili ilişkilerin geliştirilmesi çağrısında bulundu.

 İki başbakanın 25 Şubat'ta Türkiye'de yapacağı görüşmenin Almanyalı Türkler açısından büyük bir önem taşıdığı belirtilen mektupta şu ifadelere yer verildi: 
''Yapacağınız görüşme Almanya ve Türkiye açısından olduğu kadar, Almanyalı Türkler açısından da büyük bir önem taşımaktadır. İki ülkemizin başbakanları olarak sizlerden her iki ülkenin de barış ve dostluk ilişkilerini geliştirmenizi, işbirliğini arttırmanızı istiyor ve bekliyoruz." 
Mektupta vize muafiyetine de değinildi. Mektupta, ''Türkiye'den Almanya'ya turistik amaçlı ya da aile yakınlarını ziyaret ya da iş amaçlı gelmelerin önündeki vize engeli artık tarih olmalıdır. Bu Almanya-Türkiye arasındaki her türlü ilişkinin gelişmesini sağlayacak, önyargıların yok olmasına katkıda bulunacaktır. '' denildi. 
Günübirlik ziyarette Merkel, Cumhurbaşkanı Abdullah Gül ve Başbakan Tayyip Erdoğan'la görüşecek. 
Merkel'in Türkiye ziyaretinde terörle mücadele, AB müzakereleri ve vize sorunun ele alınması bekleniyor.