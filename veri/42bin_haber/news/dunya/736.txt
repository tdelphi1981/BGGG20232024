Rus uzman: Kuzey Kore’nin nükleer teknolojisi abartılıyor
Rusya Bilimler Akademisi uzmanlarından Vladimir Yevseyev, Kuzey Kore'nin nükleer teknolojisinin abartıldığını ileri sürdü.
 Rusya'nın ünlü nükleer uzmanlarından Yevseyev, basında yer alan bilgilerin bir çoğunun abartı olduğunu dile getirdi. Güney Kore'nin resmi haber ajansı Yonhap'a mülakat veren Yevseyev, Kuzey Kore'nin halen kıtalararası nükleer başlıklı füze teknolojisine uzak olduğunu ifade etti.
 Unha-3 hakkında bilgi veren Rus uzman, "Kuzey Kore'nin bu sefer kullandığı Unha-3 adlı uzun menzilli roket, Tepodong-2 adlı uzun menzilli füzenin sivilleşmiş hali. Bu füzelerin menzili ise en fazla 4 bin kilometre ." diye konuştu. Yevseyev, Kuzey Kore'nin son geliştirdiği roketin menzilinin, 5 bin 500 kilometreyi  geçmesinin imkansız olduğunu söyledi.
 Kuzey Kore'nin nükleer teknolojisine de değinen Vladimir Yevseyev, Pyeongyang yönetiminin geliştirdiği teknolojinin, 60'lı yıllarda Sovyetler Birliği'nin teknolojisi ile aynı olduğunu iddia etti. Diğer ülkelerin resmi açıklamalarını halen teyit etmediğini söyleyen Yevseyev, "Unha-3 adlı roketin, 500 kiloluk nükleer başlıkla 10 bin kilometre  menzil alabileceği tamamen abartı." diye konuştu.
 Pyeongyang yönetiminin  füze geliştirme politikası hakkında da görüşlerini aktaran Rus uzman, Kuzey Kore'nin amacının ABD'yi vurabilecek füzeler üretmek olmadığını belirtti. "Kuzey Kore, tüm bu füze denemeleri ile Batı dünyası ve ABD karşısında diplomatik kart elde etmiş oluyor." diyen Yevseyev, "Öte yandan bu tür başarılı denemeler, ülke içinde istikrarın korunmasında siyasi argüman olarak kullanılıyor." ifadelerini kullandı.
 Kuzey Kore, geçtiğimiz günlerde Unha-3 adlı uzun menzilli roket ile Kwangmyongsong-3 adlı uyduyu başarılı bir şekilde fırlatarak, uzaydaki yörüngeye yerleştirmeyi başarmıştı. Kuzey Kore bu hamlesi ile tekrar dünya gündemine oturdu. Bunun üzerine başta ABD ve Güney Kore olmak üzere birçok ülke, Kuzey Kore'nin sahip olduğu roketlere nükleer başlık takması halinde ne kadar uzaklıktaki hedefleri vurabileceğini konuşmaya başladı.
 CİHAN
  