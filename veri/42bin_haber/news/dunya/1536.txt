Telekulakta bir gazeteci ve iki polis daha gözaltına alındı
İngiltere'de telekulak skandalına ilişkin devam eden soruşturmalarda bir gazeteci ve iki polisin daha göz altına alındığı bildirildi.
Bugün sabah evlerinde tutuklanan zanlıların farklı karakollara götürülerek sorgulamaya alındıkları kaydedildi. Gözaltına alınan gazetecinin Sun gazetesinde emniyet muhabiri olarak görev yapan Anthony France olduğu belirtiliyor.

İsmi açıklanmayan polislerden birinin 47 yaşında olduğu ve Metropolitan polis teşkilatında özel operasyonlar biriminde görev yaptığı; diğerinin ise 37 yaşında ve cinayet masasında görev yaptığı kaydedildi.

Telekulak davası kapsamında gazetecilerin polis ve siyasetçilerle usulsüz ödemelerini inceleyen 'Elveden Operasyonu' çerçevesinde tutuklanan kişi sayısı 56ya ulaşmış oldu.

Murdoch'ın İngiltere'deki gazetelerinde patlak veren telekulak skandalına ilişkin birçok soruşturma devam ediyor. Usulsüz ödemeleri inceleyen Elveden Operasyonu'nun yanı sıra, 'Weeting Operasyonu' kapsamında yasadışı dinlemeler ve 'Tuleta Operasyonu' kapsamında gazetecilik-bilgisayar korsanlığı' soruşturmaları devam ediyor.

Dünyanın önde gelen medya patronlarından Murdoch'ın İngiltere'deki gazetelerinde patlak veren telekulak skandalı sonrası haftalık tabloid gazetesi NotW kapatılmış ve gazetecilerin karıştığı yasadışı faaliyetlere yönelik çok yönlü soruşturma yapılmaya başlanmıştı.