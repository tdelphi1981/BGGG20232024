Sandy, Obama için 'Ekim sürprizi' mi?
Kasırga felaketi, her ABD başkanlık seçiminde son haftalarda seçimin kaderini etkileyen olay anlamına gelen 'Ekim sürprizi' olabilir.
 -Sandy, ülkede acı ve yıkıcı hasarlar bıraksa da Obama'ya, ''kriz günlerinin doğru lideri'' olma şansını verdi
  
 -Seçim gezilerine kasırga için ara veren Obama, aslında kriz anındaki liderliğiyle, reklam kampanyalarından daha etkili mesajlar verdi
  
 -Kasırga sonrası anketlerde, Amerikalıların da yüzde 80'i Obama'yı takdir etti
  
 -Romney kasırgadan etkilenenler için yardım gecesi düzenlese de seçim kampanyasına devam ediyor ve afet bölgelerini henüz ziyaret etmiş değil
  
 ABD'deki Sandy kasırgası, her ne kadar ülkede acı ve yıkıcı hasarlar bıraksa da ABD Başkanı Barack Obama'ya, ''kriz günlerinin doğru lideri'' olduğunu gösterme şansı verdi. 
  
 Genelde ABD başkanlık seçimlerinde her Ekim ayında, ''Ekim sürprizi'' denilen ve seçimin kaderini etkileyen bir olayın gerçekleştiği yönünde yaygın bir inanış var. Bu yılki seçimlerde ''Ekim sürprizi''nin ne olduğu yönünde ağırlık kazanan bir görüş bulunmuyor. Ancak Ekim sonunda ABD'yi vuran Sandy, Obama için ''Ekim sürprizi'' olabilir. Çünkü, başta New York ve New Jersey olmak üzere ABD'nin doğu kıyılarını vuran ve 64 kişinin ölümüne yol açan Sandy kasırgası, Obama için de sınav oldu.
  
 Sandy, Obama için, özellikle, kasırgaya hazırlanma ve sonrasındaki çalışmalar açısından ''liderliğinin'' ve ''başkomutanlığının'' test edildiği ciddi ve riskli bir imtihandı ve görünen o ki, Obama bu sınavı kazandı.
  
 Obama, başkan olarak kasırgaya verdiği yanıtla, Amerikalılardan ''tam puan'' almış görünüyor. Washington Post-ABC News anketine göre, kasırgadan sonra 10 seçmenden 8'i, Obama'nın acil durumlara yanıtını ''mükemmel'' veya ''iyi'' düzeyinde buldu.
  
 -''Başkomutan'' olduğunu hatırlattı-
  
 Bunun yanında Obama, ''liderliği'' konusunda karşı cepheden bile övgüler aldı. 
  
 Kasırganın ciddi anlamda vurduğu New Jersey eyaletinde, keskin bir Cumhuriyetçi olarak Obama'yı sürekli eleştiren, adı bir ara Cumhuriyetçi Parti'nin başkan adayı Mitt Romney'nin başkan yardımcılığı için geçen ve daha geçtiğimiz aylarda Romney'nin adaylığının resmen onaylandığı kurultayın ana konuşmacılardan biri olan eyalet valisi Chris Christie'nin, kameralar karşısında Obama'ya övgüler düzmesi, not düşülmesi gereken önemli bir gelişmeydi.
  
 Romney'nin seçimi kazanamaması halinde, bir sonraki seçimlerde Cumhuriyetçi Parti'nin adayı olabileceği yorumları yapılan valinin, Obama'yı övmesinin yanında, New Jersey ziyaretinde Obama ile birlikte kasırgadan etkilenen bölgeleri de gezmesi, Obama için ciddi artı puan getirdi.
  
 Christie'nin yanısıra, Virginia eyaletinin Cumhuriyetçi valisi ve yine Romney'nin güçlü destekçilerinden biri olan Robert McDonnell da, kasırga sonrasında Obama yönetiminin kendilerine vermiş olduğu hızlı destekten övgüyle söz ederek, bunun için minnettar olduklarını belirtti. 
  
 Böylelikle, Washington'da iki parti arasındaki ayrılıkları çözüp ortak çalışma üretemeyeceği yönündeki tezleri çürüten Obama, tüm Amerikalılara, Cumhuriyetçi olsun Demokrat olsun, herkesle çalışacağını göstermiş oldu.
  
 Ayrıca, Obama'nın, kendisine seçim kaybettirip kazandıracak kritik eyaletler yerine, seçimlerde açık ara farkla kazanacağı New York ve New Jersey bölgelerine, kasırga nedeniyle ciddi hassasiyetle eğilmesi de, birçok çevrede ''politik oynamadığı'' şeklinde yorumlandı ve takdir edildi.
  
 -Obama gerçekten kampanya yapamadı mı?-
  
 Obama, kasırga nedeniyle geçen Pazartesi gününden itibaren seçim çalışmalarını bırakmış ve başkente dönmüştü, kendisine seçimlerle ilgili soru yöneltildiğinde de, ''Benim önceliğim kasırgadan etkilenen Amerikalılar'' demişti. Kasırgayla birlikte ABD'deki seçimler de birden gündemden düşmüştü. 
  
 Ama aslında Obama için, her ne kadar acı ve yıkıcı etkiler bırakmış olsa da Sandy, seçimlere bir hafta kala belki de en etkili ''kampanya'' oldu. 
  
 Obama kasırgadan siyasi kazanç elde etmeye çalışmasa da, Sandy'ye yönelik hazırlık ve sonrasındaki müdahale çalışmaları, seçim havasıyla ''başkanlık''tan ''başkan adaylığına'' dönen konumunu düzeltip, Amerikalılara ''başkan'' olduğunu vurgulu biçimde hatırlattı.
  
 Böylece Obama, Amerikalılara ''sizin için zor günlerde doğru başkanım'' mesajını, milyarlar dökülen reklam kampanyalarından daha etkili biçimde vermiş oldu.
  
 -Romney zor durumda kaldı-
  
 Sandy kasırgasının Obama'ya en olumlu etkilerinden biri de, federal devletin işlevi konusundaki tartışmaya açıklık getirmesi oldu. 
  
 ''Büyük devlet değil, işleyen devletten'' yana olduğunu belirten Obama, kriz zamanı ihtiyaç duyulan hallerde, özel sektöre yol gösterici olması gerektiği düşüncesinde. 
  
 Obama, bu nedenle de Federal Acil Durum İdaresi Ajansı (FEMA) ve Medicare gibi sağlık kurumlarına devlet fonlarının ciddi anlamda kesilerek işlevsizleştirilmesine ve kapatılmasına karşı çıkıyor.
  
 Romney ise devletin elini eteğini her şeyden çekmesinden yana ve her konuda eyaletlerin kendi kararlarını vermesi gerektiğini düşünüyor. Bu nedenle FEMA gibi kurumların kapatılmasını istemişti. 
  
 Sandy kasırgasında, eyaletlerin gerek bütçe gerek personel ve teknik konularda afete cevap verememesi ve federal devletin yardımına ciddi ihtiyaç duyması, Obama'nın tezlerini destekler sonuçlar ortaya çıkardı. Sandy kasırgası sonrası ülkede, FEMA gibi kurumların, afet ve kriz dönemlerindeki önemine dair tartışmalar başladı. 
  
 Bu da aslında seçimler açısından Obama'nın hanesine artı bir puan yazdırdı. Romney ise FEMA'yı kapatmak istediğine yönelik sözlerinin gazeteciler tarafından üç kez hatırlatılmasına rağmen, konu hakkında yorum yapmadı. 
  
 -Obama iş başında, Romney kampanyada-
  
 Cumhuriyetçi Parti başkan adayı Mitt Romney de kasırga ortamında çok politik ifadeler kullanmamaya özen gösterdi ama seçim kampanyalarına devam etmeyi sürdürdü. Dün Florida'da olan Romney, bugün de Virginia'yı dolaşacak. 
  
 Romney, Ohio'da kasırga nedeniyle zarar görenler için yardım gecesi düzenledi ama hala herhangi bir afet bölgesine, seçim kampanyası amacı dışında, ziyarette bulunmuş değil.
  
 Özellikle de Romney'nin, kasırgadan en çok etkilenen New Jersey'nin valisinin Cumhuriyetçi Parti'den ve kendisinin sıkı bir destekçisi olduğu bir ortamda bu eyalete gitmemesi, önümüzdeki günlerde sorgulanacak önemli konulardan biri.  
  
 -Kasırga oy vermeyi etkiler mi?-
  
 ABD'de merak edilen konulardan biri de kasırganın erken oy verme işlemlerini ve 6 Kasım'da oy vermeyi etkileyip etkilemeyeceği.
  
 Aslında kasırganın en fazla vurduğu New York, New Jersey ve Connecticut, Demokratlara destek veren eyaletler. Obama bu eyaletleri geçen sefer açık ara farkla kazanmıştı. Kasırga oy verme işlemlerini etkilerse bu Obama'nın zararına olacak ama Obama'nın kasırga nedeniyle eyaletlerine gösterdiği özen karşısında zaten Obama taraftarı olan bu eyaletlerin, ne olursa olsun sandığa gidebileceği yorumları da yapılıyor.
  
 Bunun yanında, kasırgadan etkilenen bölgelerdeki insanların, özellikle yaşlıların seçim günü oy vermeye gitmede zorlanabileceği belirtiliyor.
  
 Kasırganın etkilediği diğer eyaletlerde de etkilenen bölgeler genellikle Demokratları destekleyen bölgeler. 
  
 O nedenle, buralardaki toparlanma çalışmalarının hızı, seçimlerde özellikle Obama açısından kritik önem taşıyor. 
  
 -Anketlerde Obama önde-
  
 Bu arada, seçime 1 haftadan az süre kala yapılan son anketler de Obama'dan yana görünüyor.
  
 Reuters-Ipsos'un anketine göre, ülke genelinde Obama yüzde 47, Romney yüzde 46 oy oranına sahip. Seçimde belirleyici olacak kararsız eyaletlerde ise Obama, Romney'nin Ohio'da 3 puan, Virginia'da 2 puan önünde. İki aday Florida'da başbaşa giderken, Romney sadece Colorado'da 1 puan önde gidiyor.
  
 Quinnipiac/New York Times/CBS News'ın anketine göre de Obama, Virginia ve Florida'da az farkla Romney'nin önünde seyrediyor. Ankete göre, Romney için ''kazanılması zorunlu'' eyalet olan Ohio'da, Obama Romney'ye 5 puan fark atmış durumda.
  
 Sandy kasırgasının, seçmenlerin bakışını değiştirip değiştirmediği ve seçimleri nasıl etkileyeceği tam olarak öngörülemiyor.  Hem Obama hem de Romney kampanyası, kasırganın seçimlere etkisi konusunda konuşmak istemese de iki taraf da, seçimleri etkilerse, bunun ''ABD başkanı'' olan kişiye yani Obama'ya yarayacağını düşünüyor. 
  
 AA
  