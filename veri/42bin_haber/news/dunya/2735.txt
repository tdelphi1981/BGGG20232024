Başvurusunu geri çekti
 
 Ermenistan Anayasa Mahkemesi basın sözcülüğünden yapılan açıklamada, Hayrikyan’ın, seçimlerin ertelenmesi için yaptığı başvuruyu geri çektiği bildirildi.
 Açıklamada, Hayrikyan’ın avukatı aracılığı ile başvurusunu geri çektiği ve bununla ilgili herhangi bir neden bildirmediği belirtildi. Milli İrade Birliği Başkanı Paruyr Hayrikyan, 31 Ocak’ta Erivan’da silahlı saldırıya uğramış ve yaralanmıştı. 
 10 ŞUBAT'A BAŞVURU YAPMIŞTI 
 
 Hayrikyan, tedavisinin devam ettiğini, sağlık durumunun seçim çalışmalarına engel oluşturduğunu ve doktorların dışarı çıkmaya müsaade etmediğini söyleyerek seçimlerin ertelenmesi için 10 Şubat’ta Anayasa Mahkemesi’ne başvuruda bulunmuştu. Ermenistan Anayasası’nın 52. maddesinde, cumhurbaşkanlığı seçim sürecinde adaylardan herhangi birinin aşılması mümkün olmayan bir engelle karşılaşması durumunda, seçimlerin iki hafta erteleneceği hükmü yer alıyor. Adaylardan birinin hayatını kaybetmesi durumunda ise yeni seçim kararı alınarak seçimin olaydan en erken 40 gün sonra düzenlenebileceği öngörülüyor.
  