Doğan'ın siyasi rakibi: Saldırı siyasi bir provokasyon
Bulgaristan'da Hak ve Özgürlük Hareketi'nden (HÖH) kopan Şeref Halk Partisi, Ahmet Doğan'ı hedef alan saldırıyı kınadı.
Parti yetkilileri, düzenlediği basın toplantısında, Ahmet Doğan'a karşı düzenlenen girişimim siyasi bir provokasyon olarak niteledi. Saldırganın kendi partisine üye olmadığını altını çizen Kasım Dal, olay anında Doğan'ın kendi özel dört korumasından hiçbirinin yanında olmadığına dikkat çekti.

Eski partisi HÖH'teki yönetim değişikliğini önemli görmediğini de ifade eden Kasım Dal, yeni HÖH başkanı Lütvi Mestan'ın Doğan'ın maşası olacağını öne sürdü. Dal, "Kötü olan Bulgaristan dünya gündemine yine böyle bir olay ile girmesidir. İyi olan ise Ahmet Doğan'ın sağlam ve hayatta olmasıdır." dedi.

Cihan Haber Ajansı'na konuşan Şeref ve Halk Partisi Başkanı Korman İsmailov da Ahmet Doğan'a karşı yapılan saldırıyı kınadıklarını belirtti. İsmailov, olayda kan dökülmediği ve can kaybı yaşanmadığı için memnuniyetini dile getirdi. 

Doğan'ın Lütvi Mestan ile yer değiştirmesini de yorumlayan İsmailov, "Doğan'ın ömür boyu fahri başkan seçilmesi fazla bir şey değiştirmeyecektir. Tüm yetkilere yine sahip olacak, fakat sorumluluk taşımayacaktır." diye konuştu. Olayı Bulgaristan'a sürülen bir leke olarak yorumlayan İsmailov, bu imajı düzeltmenin zor olacağına dikkat çekti.

"SADECE HÖH İÇİN TEHLİKEYİM"

Öte yandan Ahmet Doğan'a saldıran Oktay Yenimehmodov, Sofya Bölge Mahkemesi'nde hakim karşısına çıktı. Amacının Ahmet Doğan'ı öldürmek değil, korkutmak olduğunu savunan zanlı, "Topluma fayda sağladığımı düşünüyorum. Ben sadece HÖH gizli örgütüne bir tehlikeyim." diye konuştu. 

Adil bir mahkeme süreci beklediğini aktaran Yenimehmedov, yaptığı saldırı için pişmanlık duymadığını, fakat silahın teklediği için üzüldüğünü kaydetti. 

Mahkeme saldırganın nezarethanede tutulmaya devam etmesine karar verdi.