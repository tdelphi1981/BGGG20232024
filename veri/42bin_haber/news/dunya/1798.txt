'AB için referandum yapılsın'
 
 İngiltere Başbakanı David Cameron, partisinin 2015’te yapılacak genel seçimi kazanması halinde, ülkesinin AB üyeliğiyle ilgili referanduma gitme sözü verdi. Koalisyon hükümetinin büyük ortağı Muhafazakar Parti’nin lideri Cameron, ülkesinin AB üyeliği ve ilişkileriyle ilgili "İngiltere ve Avrupa" başlıklı bir konuşma yaptı. "Referandum yapılmasından yanayım" diyen Cameron, İngiltere’nin AB’de kalması ya da ayrılması yönündeki referandumun şimdi yapılması gerektiğini savunanlar olduğunu, ancak bugün böyle bir referanduma gidilmesinin yanlış olacağını kaydetti.
  
 ÖNCE TASLAK YASA HAZIRLANACAK
  
 Mevcut avro krizinden nasıl bir Avrupa’nın ortaya çıkacağının bilinmediğini ifade eden Cameron, "İlişkiler düzelmedikçe insanlara Avrupa’da kalmak ya da ayrılmak mı istiyorsunuz diye sormak yanlış olur" dedi. Cameron, ülkesinin AB ile ilişkilerinin referandumdan önce yeniden düzenlenmesi gerektiğini kaydederek, "İngiliz halkına, ’AB’de kalmak ya da ayrılmak istiyor musunuz’ yönündeki basit bir sorunun yöneltildiği referandum hakkı vereceğiz. Genel seçimden önce taslak yasa hazırlanacak. Eğer Muhafazakar Parti seçilirse, bu yasayı yıl sonuna kadar geçireceğiz ve referandumu gelecek parlamento döneminin ilk yarısında yapacağız" diye konuştu. 
 LİBERAL DEMOKRATLAR REFERANDUMA KARŞI
  
 Başbakan Cameron’ın geçen hafta Hollanda’da yapacağı AB konuşması, Cezayir’deki rehine krizi nedeniyle ertelenmişti. İngiltere’de yapılan son kamuoyu yoklamaları, muhalefetteki İşçi Partisi’ni önde gösteriyor. Mevcut koalisyon hükümetinin bütçe açığını azaltmak için birçok alanda uyguladığı kesintiler nedeniyle kamuoyunun desteğini kaybettiği bildiriliyor. Kamuoyu yoklamaları 2015’teki genel seçimde Muhafazakar Parti’nin tek başına iktidar olma ihtimalinin düşük olduğunu gösterse de Cameron’ın bugünkü sözlerinin partisi içindeki AB’ye şüpheyle bakan üyeleri rahatlattığı yorumları yapılıyor. Cameron özellikle partisi içinde, AB’ye fazla taviz vermekle eleştiriliyordu. David Cameron’ın AB konuşmasının, bugün İngiliz Parlamentosu’nda hararetli tartışmalara yol açması bekleniyor. AB yanlısı görüşleriyle bilinen koalisyon hükümetinin küçük ortağı Liberal Demokrat Parti, referandum önerisine karşı çıkıyor.
  