Hizbullah askerinin ölümü şüpheli
Lübnan'da, Müstakbel Hareketi, önceki gün cenaze töreni düzenlenen Hüseyin en-Nimr isimli Hizbullah askerinin ölümünü şüpheli buldu.
 Saad Hariri'nin başkanlığını yaptığı Mustakbel Hareketi, Hizbullah'ın ''cihad'' sırasında öldüğünü açıkladığı Nimr'in ölümünü şüpheli bularak, konuyla ilgili soruşturma açılmasını istedi.
          
 Haftalık olağan toplantı sonrası yapılan yazılı açıklamada, '' Hüseyin en-Nimr adlı Hizbullah askerinin ölüm sebebi ve yeri konusunda çok sayıda soru işaretleri bulunmaktadır. İddialar doğruysa Hizbullah, Lübnan'ı Suriye ateşinin içine çekmektedir. Hükümetten ve Lübnan yargısından, derhal soruşturma açarak bu olayı aydınlatmasını bekliyoruz'' ifadesi yer aldı.
          
 Özgür Suriye Ordusu (ÖSO), Nimr'in, 30 Eylül'de Humus'un Kusayr bölgesinde öldürülen 3 Hizbullah askerinden biri olduğunu iddia etmiş, Hizbullah ise ölüm yeriyle ilgili bilgi vermemişti.
          
 AA