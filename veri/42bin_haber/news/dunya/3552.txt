Chavez kanserden öleceğini hissetmiş
Venezuela Geçici Devlet Başkanı Nicolas Maduro, Devlet Başkanı Hugo Chavez'in kanserden öleceğini baştan beri hissettiğini açıkladı.
Maduro, geçici devlet başkanlığı için düzenlenen yemin töreni sırasında, Haziran 2011'de hastalığını öğrenmesiyle geçirdiği operasyondan sonra Chavez'in kendisine, "Sizin de doktorların da sandığından çok daha kötü olacağım, kurtulamayacağım. İşte o gün bu sözlerimi hatırlarsınız" dediğini söyledi.

Maduro, Aralık ayında kanserin yeniden nüksetmesiyle Küba'da ameliyat olan Chavez'in, hastalığı nedeniyle öleceğini hissettiğini ve bunu kendisiyle paylaştığını belirtti.

7 Ekim'de yeniden devlet başkanı seçilen Chavez, kanserin nüksetmesi üzerine Küba'da 4. kez ameliyat masasına yatmış ve 10 Ocak'taki yemin törenine katılamamıştı.

58 yaşındaki lider, 18 Şubat'ta Venezuela'ya dönmüş ve 5 Mart'ta hayatını kaybetmişti.