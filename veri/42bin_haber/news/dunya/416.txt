'Hoşgörü, barışın şartıdır'
BM Genel Sekreteri Ban Ki-moon, 16 Kasım “Uluslararası Hoşgörü Günü” dolayısıyla yayımladığı mesajında hoşgörü ve anlayışın inşasının 21. yüzyılın temel taşlarından birini oluşturduğuna vurgu yaparak, hoşgörünün barışın temel şartı olduğunu söyledi.
 Birleşmiş Milletler (BM) Genel Sekreteri Ban Ki-moon, 16 Kasım “Uluslararası Hoşgörü Günü” dolayısıyla yayımladığı mesajında hoşgörü ve anlayışın inşasının 21. yüzyılın temel taşlarından birini oluşturduğuna vurgu yaparak, hoşgörünün barışın temel şartı olduğunu belirtti.
 Ban, gittikçe küreselleşen dünyada toplumların giderek daha çok kültürlü bir yapıya dönüştüğünü belirterek, “Böyle bir dünyada hoşgörü, birlikte yaşayabilmenin merkezinde yer alıyor” dedi.
 Hoşgörünün sürekli sınavdan geçtiğini vurgulayan Ban, ekonomik ve toplumsal baskıların arttığı bir dönemde bazı kesimlerin azınlıklara, göçmenlere ve muhtaç kesimlere karşı nefret tohumları ekmeye çalıştığını; cahillik, aşırı uç tutumlar ve nefret politikalarının yükselişte olduğu bir dönemde makul çoğunluğun ortak değerlerini korumak ve her türlü ayrımcılığı önlemek için sesini yükseltmesi gerektiğini vurguladı.
 “Hedefimiz sadece barışçı bir şekilde birlikte yaşamakla kısıtlı kalmamalı” diyen Ban, gerçek hoşgörünün inşası için fikirlerin serbestçe ortaya konabilmesi, insan haklarına saygı ve toplumların birbirlerini tanımaları için kültürel değerlerini paylaşmaları gerektiğini belirtti.
 Ban, “Biz bu değerleri geliştirmek için çalışırken gelin UNESCO'nun Çok Kültürlülük Evrensel Bildirisinden güç alalım" çağrısında bulunarak hoşgörünün barışın şartı, yaratıcılık ve yenilikçiliğin çekici gücü olduğunu ifade etti. 
 Ban, daha önce olmadığı kadar iç içe geçmiş dünyada zorlu sorunların aşılabilmesi ve daha iyi bir gelecek inşa edilebilmesi için gerekli olan uyumu oluşturmanın tek yolunun hoşgörünün geliştirilmesinden geçtiğini belirterek mesajına son verdi.
 ANKA