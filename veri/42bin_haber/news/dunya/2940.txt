Obama'ya büyük şok
ABD'de Cumhuriyetçi Parti mensubu senatörler, savunma bakanı adayı Chuck Hagel'in adaylığının Genel Kurul'da oylanmasına onay vermedi.
ABD Başkanı Barack Obama'nın geçtiğimiz ay aday gösterdiği eski cumhuriyetçi senatör Hagel'e partisinden destek gelmedi. Hagel oylama sürecine geçilmesi için gereken 60 evet oyunu toplayamadı. Hagel için yapılan oylamada 58 evet oyuna karşı 40 hayır oyu çıktı. Neredeyse tüm Cumhuriyetçilerden hayır oyu alan Hagel için 26 Şubat'ta yeni bir oylama yapılacağı açıklandı. 

CUMHURİYETÇİLER UYARMIŞTI 

Cumhuriyetçi bazı senatörler oylamadan kısa süre önce bu konudaki fikirlerini belirtmiş ve Obama'nın Bingazi saldırısının olduğu sırada herhangi bir Libyalı hükümet yetkilisiyle konuşup konuşmadığı hakkında kendilerine yeterli bilgi verilmediği sürece Hagel'in adaylığını onaylamayacaklarını ifade etmişlerdi. 

Artan bu talepler üzerine onay sürecinin uzamasını istemeyen Beyaz Saray'dan yazılı bir açıklama yapıldı. Bazı Cumhuriyetçi senatörlere gönderilen mektupta, Obama'nın saldırının olduğu gece herhangi bir Libyalı hükümet yetkilisiyle konuşmadığı ifade edildi. Ancak daha fazla açıklama isteyen Cumhuriyetçi senatörlere Beyaz Saray'ın bu girişimi de yeterli olmadı. Neredeyse tüm Cumhuriyetçiler hayır oyu kullandı. Bir Senatör oylamaya katılmadı. Bir diğeri ise çekimser kaldı.

OBAMA: TALİHSİZLİK

Oylama konusunda ne tepki vereceği merakla beklenen Obama, yaptığı açıklamada, eski cumhuriyetçi Hagel'in hala Senato'nun onayını alacağı beklentisinde olduğunu söyledi. Bu tür bir politik müdahalenin Afganistan'daki savaşa başkanlık ettiği sırada yapılmasını 'talihsizlik' olarak niteleyen Obama, "Benim beklentim ve umudum Senato'da oy verilmeyi fazlasıyla hak eden Chuck Hagel'in bizim yeni savunma bakanımız olarak onaylanacağıdır." dedi. 

BEYAZ SARAY'DAN SERT AÇIKLAMA

Beyaz Saray Sözcüsü Jay Carney, oylamanın bitmesinin ardından çıkan sonuca sert tepki gösterdi. Carney yaptığı yazılı açıklamada, Cumhuriyetçi senatörlerin siyasi duruşunu, ülke güvenliğinin üzerinde tuttuğunu ifade etti. ABD'nin Afganistan'dan askerlerini çektiği bir süreçte Savunma Bakanı'na ihtiyaç duyulduğunu belirten Carney, yapılan eylemin, hem Senato'nun çoğunluk iradesine hem de ülkenin çıkarlarına ters düştüğünü ifade etti.