Putin, "evlatlık yasası"nı onayladı
Rusya Devlet Başkanı Vladimir Putin, Rus çocuklarının ABD'ye evlatlık verilmesini yasaklayan yasa tasarısını imzaladı. Rusya parlamentosunun alt kanadı Duma'da 21 Aralık'ta onaylanmasının ardından, Federasyon Konseyi'nde oy birliğiyle kabul edilen yasa tasarısının kanun haline gelebilmesi için Putin tarafından imzalanması gerekiyordu.

Rus parlamentosuna sunulan yasa tasarısı, ABD'de bir aileye evlatlık verildikten sonra, babasının ihmalkarlığı sonucu 18 aylıkken hayatını kaybeden Rus Dima Yakovlev'in adıyla anılıyor. ABD'de 2008'de meydana gelen olayda, kendisini evlat edinen babası tarafından araç içinde bırakılan Yakovlev, saatlerce yakıcı güneş altında kalması sonucu hayatını kaybetmiş, yargılanan babası ise kasıtsız adam öldürmekten suçlu bulunmuştu.

Rus milletvekilleri, Rus çocuklarının Amerikalı ailelere evlatlık verilmesinin yasaklanmasının çocukları koruyacağını ve kimsesiz çocukların Rusya içinde evlat edinilmesini teşvik edeceğini savunuyordu.

Söz konusu yasa tasarısı, ABD'nin geçen haftalarda onayladığı Magnitsky Yasası'na yanıt niteliği taşıyordu.

BM Çocuk Fonu UNICEF'e göre, Rusya'da aile gözetiminde olmayan çocukların sayısı 740 bin civarında.

Yasa, hali hazırda Amerikalı aileler tarafından evlat edinilme sürecinde olan onlarca Rus çocuğun evlatlık verilmesini de engelliyor.

ABD vatandaşlarının, son 20 yılda 60 binden fazla Rus çocuğu evlat edindikleri biliniyor.