Daytona yarışında kaza dehşeti: 33 seyirci yaralandı
ABD'nin Florida eyaletindeki Daytona 500 yarışında 10 araç birbirine girdi. Tribünlere fırlayan parçalar sebebiyle 2'si ağır 33 kişi yaralandı. Dehşet anları izleyicilerin kameralarına yansıdı.
Kaza, Daytona Beach'teki Daytona International Speedway pistinde yapılan ülke geneli yarış serisinin son turunda meydana geldi. Yarış lideri Regan Smith, kendisini geçmeye çalışan Brad Keselowski'yi engellemeye çalışırken bir anda ortalık karıştı. 32 numaralı Kyle Larson'un aracı çarpışan araçların üzerinden havalanarak seyircileri koruyan çite sürtünmeye başladı. En az 10 araç birbirine girdi. Fırlayan lastikler ve diğer parçalar seyircilerin arasına düştü. Tribünlerde panik yaşandı. Yaralanan 2'si ağır 33 kişi çevredeki hastanelere kaldırıldı. 

Kazada yaralanan yarışçı Michael Annett'in Halifax Sağlık Merkezi'ne kaldırıldığı ve gözlem altında tutulduğu açıklandı. Hurdaya dönen aracından kendi çabalarıyla çıkan Kyle Larson'un sağlık durumunun iyi olduğu belirtildi. Daytona yetkilileri yarışların devam edeceğini, iptallerin söz konusu olmadığını duyurdu.