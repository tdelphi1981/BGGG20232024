Mısır'da gerginlik dinmiyor
Mısır'da, Hürriyet ve Adalet Partisi (HAP) binasına gerçekleştirilen saldırıda 1 kişi öldü. Müslüman Kardeşler tarafından kurulan HAP'tan yapılan açıklamada, kimliği belirsiz kişilerin Buheyra ilinin Demenhur ilçesindeki parti binasına gerçekleştirdiği saldırıda, parti üyesi İslam Fethi'nin (15) hayatını kaybettiği belirtildi.

Cumhurbaşkanı Muhammed Mursi'nin anayasal düzenlemeler çerçevesinde aldığı kararların ardından başta başkent Kahire olmak üzere Mısır'ın birçok kenti protesto gösterilerine sahne olmuş, Mursi'nin kararlarını destekleyenlerle muhalifler arasında çıkan olaylarda çok sayıda kişi yaralanmış, bazı HAP binaları da saldırıya uğramıştı.

Mursi'nin anayasal düzenlemeleri

Mısır Yüksek Yargı Konseyi, üyelerine mahkeme ve savcılıklardaki görevlerini sürdürmeleri çağrısında bulundu.

Mısır Yüksek Yargı Konseyi'nden yapılan yazılı açıklamada, hakim ve savcılara "görevlerini muntazam uygulamaları ve iş bırakma eylemlerine gitmemeleri" çağrısında bulunuldu.

Açıklamada ayrıca, "Konsey tarafından yargı mensuplarının isteklerini ve bağımsızlıklarını anayasa uyarınca korumak için her türlü çabanın gösterildiği" belirtildi.

Mursi, Yüksek Yargı Konseyi üyeleriyle bir araya gelecek

Cumhurbaşkanı Muhammed Mursi'nin bugün Yüksek Yargı Konseyi üyeleriyle bir araya gelerek son kararları değerlendireceği bildirildi.

Adalet Bakanlığı Sözcüsü İbrahim Abdulhalik, Mursi'nin Yüksek Yargı Konseyi üyeleriyle "krizi" sona erdirmek üzere ayrıntılı bir görüşme yapacağını söyledi.

Cumhurbaşkanı Mursi'nin, Başsavcı Mahmud Abdülmecid'i görevinden alması ve anayasa yazımı tamamlanıp yeni bir hükümet kurulana kadar kararlarının yargıdan bağımsız olacağını açıklaması üzerine olağanüstü toplanan Hakimler ve Savcılar Kulübü, "Mursi kararlarını çekene kadar iş bırakma" çağrısında bulunmuş, Tanta, Giza, Aksar ve Kahire'deki bazı mahkemeler bu doğrultuda iş bırakma eylemleri yapmıştı.