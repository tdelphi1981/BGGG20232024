Bu da Filistinli'nin ağlama duvarı!
İsrail, Gazze'nin doğusunu bombaladı... 5 Filistinli can verdi, aralarında 2 kadın ve 1 çocuğun da bulunduğu 30 kişi de yaralandı. Yakınlarını kaybeden Filistinliler morg duvarlarına kapanıp ağladı 
 İsrail’in Gazze Şeridi'ne düzenlediği hava saldırılarında 5 kişi hayatını kaybederken, 30 kişi de yaralandı, Gazze’nin doğusundaki eş-Şucaiyye mahallesi ile güneydeki Han Yunus kentine düzenlenen saldırıda hayatını kaybeden Filistinlilerden birinin çocuk, ikisinin ise kadın olduğu bildirildi. 
 
 Gazze’deki eş-Şifa hastanesi hasta kabul bölümü müdürü Dr. Eymen es-Sahbani ise, hastaneye ulaştırılan bazı yaralıların uzuvlarını kaybettiklerini belirterek, İsrail saldırısını "acımasız ve çirkin" olarak nitelendirdi. 
 
 Filistinli güvenlik kaynaklarının yaptığı açıklamaya göre, İsrail’in Gazze’ye yönelik saldırıları Filistinli silahlı kişilerce Gazze’nin doğu sınırındaki bir İsrail askeri aracının hedef alınması üzerine gerçekleşti. 
 
 
 .
 İsrail savaş uçakları ve helikopterlerinin bombardımanının yanı sıra Han Yunus’un doğu sınırındaki askeri kulelerden İsrail sınırına yakın Filistinlilerin evlerine ağır makineli tüfeklerle ateş açıldı. İsrail uçaklarının Refah kentinin doğu sınırındaki Filistin köylerini bombalaması sonucu ise Filistinlilerin evleri ve tarım arazileri zarar gördü. 
 
 İSRAİL 'MİSİLLEME' DİYOR
 
 İsrail basını Filistinli silahlı kişilerce düzenlenen saldırıda 4 İsrail askerinin yaralandığını açıklamıştı. Şu ana kadar Filistinli gruplardan bu olayın sorumluluğunu üstlenen olmadı. Olay sonrası İsrail Savunma Kuvvetlerinin Gazze’de bazı yerleri misilleme olarak vurduğu belirtildi. 
 
 Açıklamanın devamında İsrail Savunma Kuvvetleri’nin, İsrailli sivillere ve İsrail devletine yönelik hiçbir saldırıya tolerans göstermeyeceği belirtilerek, Gazze’den yapılan tüm saldırıların tek sorumlusunun Hamas olduğuna vurgu yapıldı. 
 
  