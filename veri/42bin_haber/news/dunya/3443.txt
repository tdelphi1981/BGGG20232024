Guantanamo'da açlık grevi iddiası
Guantanamo Üssü'nde tutuklu bulunan mahkumların avukatları, üç haftadır açlık grevi yapan müvekkillerinin durumunun kötüleştiğini öne sürdü. 
Avukatlar, Cezaevi Komutanı Amiral John Smith'e gönderdikleri mektupta, birkaç kişi dışında tüm tutukluların 6 Şubat'ta yapılan aramalar sırasında güvenlik güçlerinin dini CD'ler, battaniyeler, mektuplar gibi kişisel eşyalarına el koyması ve Kuran'ı Kerim'in Arapça baskılarını karıştırmaları üzerine açlık grevine başladığını belirtti.

Mektupta, kan kusmaya başlayan bazı mahkumların hastaneye kaldırıldığı ifade edildi.

Cezaevi Sözcüsü Albay Robert Durand ise avukatlar tarafından gönderilen mektubun Adalet Bakanlığı tarafından değerlendirileceğini söyledi.

Cezaevinde toplu bir eylem olduğu iddiasını reddeden Albay Durand, 6 mahkumun açlık grevi eylemi düzenlemeye çalıştığını ve bir süre yemek yemeyi reddettiklerini ancak diğer mahkumların eyleme katılmadığını ifade etti.

Durand, arama sırasında güvenlik güçlerinin Müslümanların kutsal kitabı Kuran'ı Kerim'e saygısızlık etmediğine de dikkat çekti.

Guantanamo Cezaevi'nde 166 mahkum kalıyor. Mahkumlar, 2005 yazında açlık grevi eylemi başlatmış, ancak yetkililerin zorla yemek yedirmesi üzerine eylemleri yarıda kalmıştı.