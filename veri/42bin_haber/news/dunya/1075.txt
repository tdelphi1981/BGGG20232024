İngiltere'den Arjantin'e 'Falkland' tepkisi!
İngiltere Başbakanlığı, Arjantin'in Falkland Adalarını geri istemesine tepki gösterdi.
Başbakanlıktan yapılan açıklamada, David Cameron'ın, Falkland Adaları sakinlerinin İngiliz kalma konusundaki isteğini açıkça ortaya koyduklarını ve bu isteklerinin korunacağını söylediği anımsatıldı.

Açıklamada ayrıca, Cameron'ın Falkland Adaları sakinlerinin isteklerini korumak için elinden gelen herşeyi yapacağı ve Mart ayında adaların siyasi durumuyla ilgili yapılacak referandum sonucuna saygı gösterilmesi gerektiği kaydedildi.

Arjantin Cumhurbaşkanı Cristina Fernandez de Kirchner bugün Guardian gazetesinde yer alan mektubunda, İngiliz hükümetini Falkland Adalarını ülkesine iade etmeye çağırmıştı. Kirchner ayrıca, Falkland Adalarıyla ilgili çözüm konusunda müzakere edilmesine ilişkin BM kararına uyulmasını istemişti.

Arjantin Cumhurbaşkanı'nın mektubu üzerine başlayan tartışmaya ilişkin Falkland Adaları hükümetinden de açıklama geldi. Ada hükümeti açıklamasında, "Biz koloni değiliz, Birleşik Krallık ile ilişkimiz kendi tercihimiz sonucudur. Arjantin hükümetinin aksine, Birleşik Krallık halkımızın haklarına saygı duymaktadır" ifadelerine yer verdi.

Arjantin'in 1833'den bu yana İngiltere'nin kontrolünde olan Falkland Adaları'nı 1982'de işgal etmesi iki ülke arasında savaşa yol açmıştı. 74 gün süren savaş sonrasında ateşkes ilan edilmiş ve İngiltere adalarda kontrolü yeniden ele geçirmişti. Savaşta, Arjantin'den 649, İngiltere'den ise 255 asker ölmüştü.

Arjantin, 19'uncu yüzyıldan beri egemenliği tartışma konusu olan adaların statüsüyle ilgili İngiltere'yi müzakereye ikna etmeye çalışıyor. Atlas Okyanusu'nun güneyindeki adalarda halkın çoğunluğu İngiliz egemenliğinde kalmak istiyor ve adalarda hala bin İngiliz askeri bulunuyor.