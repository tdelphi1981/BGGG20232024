Yeni Suriye hükümeti Türkiyede kurulacak
Suriye Ulusal Koalisyonu 2 Martta Türkiyede Suriyenin geleceğiyle ilgili önemli bir toplantı düzenleyecek. Toplantıda geçici Suriye hükümetinin kurulması ve yeni bir başbakan seçilmesi bekleniyor.

Suriye’de “muhaliflerin kontrolündeki bölgeleri yönetecek bir hükümet kurma kararı alan” Suriye Ulusal Koalisyonu, İstanbul’da yapılacak toplantıda başbakanlarını seçecek. Mısır’ın başkenti Kahire’de bir araya gelen Suriye Ulusal Koalisyonu üyeleri, Müslüman Kardeşler de dahil tüm muhalif grupların karara destek verdiğini söyledi. Suriye Ulusal Koalisyonu kurulacak hükümetle, farklı muhalif güçler tarafından ele geçirilen bölgeler arasındaki kopukluğun önüne geçilmesini hedefliyor. Geçici hükümetin Suriye’de yaşanan insani problemlere de çözüm bulması bekleniyor. 
Bu arada Suriye Ulusal Koalisyonu, başta ABD ve Rusya olmak üzere uluslararası güçlere karşı tavır aldı. Halep’te Suriye ordusu tarafından düzenlenen ve onlarca kişinin ölümüne yol açan saldırının ardından muhalifler, uluslararası toplumu yıkıma sessiz kalmakla eleştirdi. 
Toplantılara katılmıyoruz 
Suriye Ulusal Koalisyonu bu doğrultuda Washington ve Moskova’ya yapılması planlanan ziyaretlerin iptal edildiğini açıkladı. Muhalifler gelecek ay İtalya’nın başkenti Roma’da yapılacak “suriye’nin Dostları” toplantısına katılma kararını da askıya aldığını açıkladı. 
Medvedev’den Esad’a destek  
Rusya Başbakanı Dmitri Medvedev, Suriye lideri Beşşar Esad görevi bıraksa da Suriye halkı uzlaşı sağlayamazsa iç savaşın süreceğini savundu. Brezilya’da O Globo gazetesine konuşan Medvedev, “Benim düşünceme göre, Esad, Hüsnü Mübarek ya da Muammer Kaddafi’yi takip etmemeli. Onun kaderi önemli bir konu. Ancak öncelikle tüm siyasi güçlerin bir araya gelmesi gerekiyor” dedi. Suriye’de insanların ölmesinden, iç savaşın sürmesinden memnun olmadıklarını kaydeden Medvedev, “Orada durumun sükunete kavuşması tüm tarafların masaya oturtulması ile ilgili. Esad’ın durumu ise ikincil bir konu” dedi.