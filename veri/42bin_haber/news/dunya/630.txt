Ailesinden 10 kişiyi kaybetti
İsrail'in son Gazze saldırısında bombaların hedefi olan Ed-Delv ailesinin En-Nasr mahallesindeki üç katlı evi yerle bir oldu.
 Saldırıda Ed-Delv ailesinden 10 kişi hayatını kaybetti. Çok sayıda kişi de yaralandı. Saldırı sırasında torunlarına oyuncak almak için markete gittiği için kurtulan baba Cemal Ed-Devl, sağ kurtulan iki oğlu ile hayata tutunmaya çalışıyor
 TORUNLARIMA OYUNCAK ALACAKTIM 
 Cihan Haber Ajansı'na ( Cihan) konuşan Cemal Ed-Devl,"Bulunduğumuz yerde bana ait üç katlı bir evimiz vardı, halimiz vaktimiz yerindeydi. Büyük oğlum Ahmet Türkiye'de mühendislik okuyor. Bu yıl eşimle birlikte hacca gittik, hacdan döndükten sonra çocuklarımıza torunlarımıza hediyeler getirdik. Savaş başladığında herhangi bir uyarı falan da almadık, savaş esnasında 3-4 gün evden çıkamadık. Oğlumun hanımı da bizde kalıyordu, savaş süresince dışarı çıkamayınca eşim marketten bir şeyler almamı istedi. Buraya 5 kilometre  uzaklıkta marketimiz var . Markete gittim, torunlarıma da oyuncak alacaktım. Savaştan dolayı çocuklar dışarı çıkıp oynayamıyordu. Sonra komşularımdan evimizin  bombalandığı telefonunu aldım. Hemen koşarak ve geldim ve bu manzara ile karşılaştım. Bu evde eşim, 65 yaşında ablam, oğlumun hanımı, kızlarım, 19 yaşında bir oğlum ve torunlarım şehit oldu. Yanımızda olan küçük oğlum Abdullah da evdeydi Allah'a hamd olsun ki oğlumu bize bağışladı, saldırıdan sağ salim kurtuldu.
 MİNİK TORUNLARIM İSRAİL'E FÜZE FIRLATMIŞLAR 
 Olaydan sonra İstanbul'da okuyan oğlumu aradım ve oğlum buraya geldi. Sonra öğrendik ki buraya saldırmalarının sebebi 'minik torunlarımın İsrail'e füze atmasıymış'. Buraya atılan bombanın ağırlığı beş tonmuş. Arkamdaki evde 85 yaşında bir ablamız vardı saldırıda o da hayatını kaybetti. Hemen yandaki bina da kardeşimin, kardeşim de saldırıda başından yaralandı, şu anda hastanede yatıyor. Şu gördüğünüz benim arabamdı benimde bir hayatım vardı, çocuklarım vardı, şu anda kapıdayım dışarıdayım" dedi.
 Türkiye'de eğitim gören Cemal Ed-Devl'in oğlu Ahmet, şehit olan yakınlarının hiçbir suçunun olmadığını söyledi. Annesi ve babasının kısa süre önce hacdan döndüklerini hatırlatan Ahmet," Annem ve babam kutsal topraklardan gelmişlerdi. Annem bana kutsal topraklardaki güzel anılarını anlattı. Çok mutlu idi. Annem mink torunlarıyla beraberde evde otururken şehit oldu. Hiçbir suçları yoktu." dedi. 
 Ahmet Türkiye'nin maddi ve manevi desteğini her zaman yanlarında gördüklerini, Dışişleri Bakanı Ahmet Davutoğlu'nun saldırıların devam ettiği bir zamanda Gazze'ye gelerek kendilerine destek verdiğini dile getirdi.
 Şehit olanların hiç birinin asker olmadığını ifade eden Ahmet, Filistin mücadelesinin devam edeceğini dile getirdi. 60 senedir hep sıkıntı çektiklerini söyleyen Ahmet, ailesinin Yağfe'den Gazze'ye geldiğini, İsrail'in oradaki 250 dönüm arazilerini inkar ettiğini dile getirdi.   
 CİHAN
  