Türkiye İrlanda'dan ne bekliyor?
AB Bakanı ve Başmüzakereci Egemen Bağış, Irish Times gazetesine verdiği demeçte, "Türkiye, İrlanda dönem başkanlığında AB'ye tam üye olmayı beklemiyor ama pragmatiğiz ve Türkiye-AB ilişkilerini daha da güvenilir bir yola koyabilme amacına ulaşmak için çok çalışacağız" dedi. Bağış, İrlanda'nın başkenti Dublin'e geçen hafta yaptığı resmi ziyaret çerçevesinde Irish Times gazetesine konuştu. 

Gazetenin dış politika muhabiri Mary Fitzgerald'ın kaleme aldığı "Türkiye, İrlanda'nın AB dönem başkanlığının katılım sürecini hızlandıracağını umuyor" başlıklı haberde, "Bağış'ın Dublin ziyaretinde Türkiye'nin İrlanda'nın gelecek yıl 6 aylık AB dönem başkanlığında, AB'ye katılım sürecinin hızlanacağınıumduğunu söylediği" kaydedildi. 

Habere göre Bağış, Fransa Cumhurbaşkanı Francois Hollande'ın, Türkiye'nin AB üyeliğiyle ilgili açıkça destek ifade etmediğini ancak Türkiye'nin katılımına karşı çıkan Nicolas Sarkozy'e göre daha ılımlı bir yaklaşımı olmasının cesaret verici olduğunu ifade etti. 

Haberde, Türkiye'nin AB ile resmi katılım müzakerelerine 2005 yılında başladığı, ancak şu ana kadar 35 fasıldan sadece birini kapatabildiği belirtilerek, "13 müzakere başlığı ise Fransa, (Güney) Kıbrıs ve Avrupa Komisyonu tarafından engellendi" denildi. 

Bağış'ın, Fransa Cumhurbaşkanı Hollande'ın gelecek aylarda Türkiye'ye yapacağı ziyaretten önce fasılların en az ikisindeki engelin kaldırılmasını umduğunu söylediği belirtildi. 

İrlanda'nın Türkiye'nin üyeliğine verdiği destek dikkate alındığında Bağış'ın, 6 aylık dönem başkanlığının AB sürecinde "tarihi bir dönüm noktası" olacağına inandığı kaydedildi. 

Bağış, "Türkiye, İrlanda dönem başkanlığında AB'ye tam üye olmayıbeklemiyor ama pragmatiğiz ve Türkiye-AB ilişkilerini daha da güvenilir bir yola koyabilme amacına ulaşmak için çok çalışacağız. İrlanda'nın güçlü desteğiyle busüreci tersine çevirebileceğimizi düşünüyoruz" dedi. 

"Türkiye'de iç kamuoyunda azalan desteğe rağmen, Cumhuriyetin 100. yılının kutlanacağı 2023'den önce Türkiye'nin AB'ye tam üye olmak istediğinin" belirtildiği haberde, Bağış'ın AB'nin Türkiye'ye, Türkiye'nin AB'ye ihtiyaçduyduğundan daha fazla ihtiyacı olduğunu söylediği kaydedildi. 

Bakan Bağış'ın AB'deki ekonomik krizle, Türkiye'nin büyüyen ekonomisini karşılaştırdığı ve Türkiye'nin Avrupa'nın bölgesel enerji kaynakları ve karlı pazarlara erişimi için önemli olduğunu belirttiği bildirildi. 

AB ülkelerinde hükümetlerin Türkiye'nin üyeliğini desteklemesine karşın, kamuoylarındaki görüşlerin resmi tutumlarla örtüşmediğini belirten Bağış'ın, dolayısıyla önyargıların olduğunu söylediği ifade edildi. 

Bakan olmadan önce Türkiye'nin AB'ye katılımına karşı çıkan İrlanda'nın AB Bakanı Lucinda Creighton'ın görüşlerinin değiştiğini belirten Bağış, "Bir imaj sorunumuz olduğunun farkındayız. Ama insanlar Türkiye'yi ziyaret ettiğinde, beklediklerinden farklı olduğunu görüyorlar" dedi. 

Haberde, AB'nin, Türkiye'deki ifade özgürlüğü, din özgürlüğü gibi konuları eleştirdiği ve azınlık hakları konusunda endişeleri olduğu belirtildi. 

Bağış'ın ise bu alanlarda reformların yapıldığını söylediği ve "Reform sürecimiz hızlı bir şekilde devam ediyor. Türkiye daha demokratik ve dinamik bir ülke haline geliyor" dediği aktarıldı.