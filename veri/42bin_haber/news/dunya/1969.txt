Maliki'den protestoculara uyarı!
Irak'ın Şii Başbakanı Nuri El Maliki, Felluce'de yaşanan kanlı gösterilerin ardından protestocuları uyardı. Göstericilere provokatif sloganlardan uzak durma tavsiyesinde bulunan Maliki, özellikle askerlere yönelik kışkırtıcı söylemlere son verilmesini istedi. Felluce'de yaşanan olayların sürpriz olmadığını söyleyen Maliki, ''Irak ordusunu çatışmaların içine çekmek isteyenleri daha önce uyarmıştık'' dedi. 

El anbar iline bağlı Felluce'de, "dönüş yok" adı altında düzenlenen cuma gösterilerinde, güvenlik güçlerinin protestoculara açtığı ateş sonucu 7 kişi hayatını kaybetmiş, 58 kişi yaralanmıştı. 

Irak Başbakanı Nuri el-Maliki, olayların ardından, El-Enbar ilindeki göstericileri ve kentteki kanaat önderlerini "kendilerine hakim olmaya" çağırdı. 

Öte yandan, El-Anbar'da avukatlar Felluce'de öldürülenler hakkında, Başbakan Nuri El Maliki ve Savunma Bakanı Sadun Ed-Delimi'ye dava açmaya hazırlanıyor.