'Duvarda asılı silah varsa o patlar'
Rus Dışişleri Bakanı, Patriot'ların bölgeyi daha da istikrarsızlaştığını savunduğu açıklamasında, Çehov'un ünlü sözüne atıfta bulundu 
 Moskova’da Bangladeş Dışişleri Bakanı Dipu Moni ile yaptığı görüşme sonrasında basın mensuplarına açıklamada bulunan Rusya Dışişleri Bakanı Sergey Lavrov, Türkiye’ye yerleştirilmesi muhtemel olan Patriot füzesi konusuna yönelik açıklamalarda bulundu.
 
 "Patriot füzelerinin Türkiye’ye yerleştirilmesinin bölgenin daha fazla istikrarsızlaşmasına neden olacağını" savunan Lavrov, "Biz daha önce Ankara ve Şam arasında doğrudan diyalog kurulmasını önermiştik. Maalesef bu önerimiz gerçekleşmedi. Ancak biz önerimizin hala geçerli olduğunu belirtmek istiyoruz. Eğer böyle bir mekanizmanın kurulması için yardımımız gerekirse, buna hazırız" değerlendirmesinde bulundu.
 
 Lavrov, Türkiye’nin Suriye sınırında yaşadığı güvenlik kaygısını anladıklarını belirtirken, "Ancak bölgedeki çatışmaların tekrarlanmasına neden olacak provokasyonlara karşı da uyarıda bulunmak istiyoruz" dedi.
 
 Konuyla ilgili NATO Genel Sekreteri ile telefon görüşmesi yapacağını da açıklayan Lavrov, "Kendisi bu konudaki pozisyonunu açıklamak istiyor, ben de söyleyeceklerini dinleyeceğim" ifadelerini kullandı.
 
 İŞTE ÇEHOV'UN SÖZÜ...
 
 Lavrov, konuyu değerlendirirken ünlü Rus edebiyatçısı Anton Çehov’a atıfta bulundu. Lavrov, "Eğer oyunun birinci sahnesinde duvarda asılı bir silah varsa, o silah üçüncü sahnede patlamalıdır" dedi.
 
 Siyasi ve askeri hayatta "silahın" görünmesinin bazı riskler taşıdığını söyleyen Lavrov, silahların artmasının tehlike yaratacağını kaydetti.
 
 Hiç kimsenin NATO’yu Suriye çatışmasının içine çekme niyetinde olmadığını gördüklerini söyleyen Lavrov, askeri konularda önemli olanın niyet değil, ortadaki somut durum olduğunu vurguladı.
 
 AA