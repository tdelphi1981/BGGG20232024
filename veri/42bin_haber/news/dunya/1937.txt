İran'da deprem!
İran'ın Doğu Azerbaycan eyaletinde orta şiddette bir deprem meydana geldiği bildirildi.
İran Radyo Televizyon Kurumu (IRIB), Doğu Azerbaycan eyaletine bağlı Verzagan ilçesinde yerel saatle 18.40'ta Richter ölçeğine göre 4,7 büyüklüğünde deprem meydana geldiğini duyurdu.

Depremin hissedildiği bazı köylerde telefon görüşmelerinde aksaklıklar olduğu belirtildi.

Sarsıntının hissedildiği Tebriz'de de bazı vatandaşların açık alanlara çıktığı belirtilirken, arama kurtarma ekiplerinin küçük gruplar halinde köylere sevk edildiği kaydedildi.

Artçı sarsıntıların devam ettiği bölgede, ilk belirlemelere göre can ve mal kaybı olmadığı açıklandı.

Doğu Azerbaycan eyaletinde 11 Ağustos 2012'de 11 dakika arayla meydana gelen 6,0 ve 6,2 büyüklüklerindeki depremlerde 306 kişi hayatını kaybetmiş, 3 binden fazla kişi de yaralanmıştı.

İlk belirlemelere göre 10 kişi yaralandı

İran'ın Doğu Azerbaycan eyaletindeki depremde 10 kişinin yaralandığı bildirildi.

Fars Haber Ajansı, depremin merkez üssü Verzegan'ın yanısıra Heris ve Eher ilçelerine bağlı köylerde 10 kişinin yaralandığını duyurdu.

Yaralılardan sadece birinin hastaneye kaldırıldığı, hafif yaralanan diğerlerinin ise olay yerindeki sağlık ekiplerince tedavi edildiği belirtildi.

Kızılay ekiplerinin dörder kişilik gruplar halinde ilçelere bağlı köylere sevk edildiği ve ilk yadım çalışmalarına başlandığı kaydedildi.

Bazı köylerde az sayıda evin hasar gördüğü bölgede, artçı sarsıntıların devam ettiği ifade edildi.

Tahran Üniversitesi Jeofizik Enstitüsü, yerel saatle 18.40'ta Verzegan ilçesi açıklarında Richter ölçeğine göre 4,7 büyüklüğünde deprem kaydedildiğini açıklamıştı.

Doğu Azerbaycan eyaletinde 11 Ağustos 2012'de 11 dakika arayla meydana gelen 6,0 ve 6,2 büyüklüklerindeki depremlerde 306 kişi hayatını kaybetmiş, 3 binden fazla kişi yaralanmış, 16 bin kişi de evsiz kalmıştı.