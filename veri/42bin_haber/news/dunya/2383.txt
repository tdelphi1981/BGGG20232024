Nükleer program Kazakistan'da görüşülecek
İran'ın nükleer programı ile ilgili yeni görüşmeler Kazakistan'da yapılacak.
 İran’ın, nükleer programı ile ilgili yeni görüşmeler Kazakistan’da yapılacak. İran ile BM Güvenlik Konseyi üyesi İngiltere, Fransa, ABD, Çin ve Rusya + Almanya arasında yapılması planlanan nükleer programla ilgili görüşmeler Kazakistan’ın ev sahipliğinde gerçekleştirilecek.
 İran Dışişleri Bakanı Ali Ekber Salehi, İran nükleer programıyla ilgili uluslararası arabulucularla yeni tur müzakerenin Kazakistan’da 25 Şubat’ta yapılacağını açıkladı. Münih Güvenlik Konferansı’nda konuşan İran Dışişleri Bakanı Salihi, nükleer program konusunda ABD ile doğrudan görüşmeye hazır olduklarını belirtti. Salihi, İran'ın 25 Şubat'ta Kazakistan'da BM'nin daimi 5 üyesi ve Almanya ile yapılacak görüşmelere katılacağını ifade etti.
 Öte yandan Kazakistan Dışişleri Bakanı Yerlan İdrisov daha önce yaptığı açıklamada, ülkesinin nükleer programı hakkında İran ile yapılacak uluslararası görüşmelere ev sahipliği yapmaya hazır olduklarını duyurmuştu . İran’ın, 5 +1 grubuyla nükleer programına ilişkin yaptığı müzakereleri, Suriye konusunda ters düştüğü için Türkiye’de yapmak istemediği iddiasına Tahran’dan yalanlama gelmişti.
 İran Dışişleri Bakanı, BM Güvenlik Konseyi’nin daimi üyeleri ve Almanya’dan oluşan “5 + 1’’ grubuyla yürütülen müzakerelere ev sahipliği yapacak ülkeler arasında Türkiye’nin de önceliklerinden biri olduğunu söylemiş; Kazakistan, Türkmenistan, İsveç ve İsviçre’nin de müzakerelere ev sahipliği yapmaya talip olduklarını hatırlatmıştı.
 Batı ülkeleri, İran'ı nükleer silah geliştirmekle suçluyor, Tahran ise çalışmalarının bilimsel amaçlı olduğu iddiasında.
 Kazakistan 1991 yılında dünyanın en büyük nükleer deneme tesislerinden olan Semipalatinskiy’i kapatmıştı. Bu adım dünyanın en büyük dördüncü nükleer gücü olan Kazakistan’ın nükleer silahtan arındırılması yönündeki ilk adım olmuştu. 1994 yılında ülkedeki son nükleer başlıklar da çıkartılmıştı. 
  