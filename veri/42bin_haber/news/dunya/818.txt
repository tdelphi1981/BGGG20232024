Deutsche Bank, Kirchin mirasçılarına tazminat ödeyecek
Almanya'da Deutsche Bank ile eski medya patronu Leo Kirch arasında yıllardır süren hukuk mücadelesi Deutsche Bank aleyhine sonuçlandı.
Geçtiğimiz günlerde bazı bürolarında arama şoku yaşayan Deutsche Bank, Münih Eyalet Yüksek Mahkemesi'nin, Kirch'in mirasçılarına tazminat ödeyeceği kararıyla ikinci bir şok yaşadı. Kirch'in mirasçıları Deutsche Bank'tan 2 milyar euro tazminat isterken, tazminat miktarı bir bilirkişi raporu ile belirlenecek ve Deutsche Bank karara itiraz edemeyecek. Buna rağmen Deutsche Bank'ın avukatları yasal yollarla haklarını arayacaklarını açıkladı. 

Mahkeme, 2002 yılında iflas eden medya milyarderi Kirch'in bu duruma düşmesinde Deutsche Bank'ın eski şefi Rolf Breuer'in açıklamalarının etkili olduğu kararına vardı. Breuer, yaklaşık 10 yıl önce bir röportajında dolaylı yoldan Kirch'in kredi inandırıcılığı hakkında şüpheleri olduğunu ima etmişti.