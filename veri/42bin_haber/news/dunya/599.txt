Merkel: Diğer dinlere daha hoşgörülü olmalıyız
Almanya Başbakanı Angela Merkel, diğer dinlere daha hoşgörülü olunması çağrısı yaptı. "Almanya'da diğer dinlere hoşgörüsünün ne anlama geldiğini herkes düşünmeli." diyen Merkel, dini değerlerin yaşatılmasının önemini vurguladı.
Yahudi Merkez Konseyi'nin (YMK) toplantısına katılan Başbakan Merkel, sünnet yasağı tartışmalarında 'Yahudi düşmanlığının' ön plana çıktığını ifade etti. Dini özgürlüklerinin, dinin toplumda yaşanmasıyla mümkün olduğunu kaydeden Merkel, bu nedenle sünnetin serbest olmasının önemine değindi. 

Sünnet yasağını kaldırmak için yasa hazırladıklarını hatırlatan Başbakan Merkel, "Noel öncesi yasanın Parlamento'da kabul edileceğini umuyorum." dedi. 

Yahudi yaşamının Almanya'da canlı olmasını dileyen Merkel, "Yahudi vatandaşlarımızın birçok vatandaşımızın olduğu gibi burada herhangi bir şikayetleri olmadan yaşamalarını isterim." ifadelerini kullandı. 

Berlin'de bir hahama yapılan saldırıyı ve sünnet sonrası Yahudileri hedef alan söylemleri dile getiren Merkel, Yahudi düşmanlığının arttığına dikkati çekti. 

YMK'nın konsey toplantısına katılan ilk başbakan olan Merkel'in ziyaretini sünnet tartışmaları sonrasında çok anlamlı bulduklarını söyleyen Konsey Başkanı Dieter Graumann, sünnet yasağı tartışmalarının kendilerini yorduğunu ve kötü bir yaz dönemi geçirdiklerini belirtti.