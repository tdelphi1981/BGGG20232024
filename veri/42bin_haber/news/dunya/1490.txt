BP'ye El Kaide baskını
El Kaide bağlantılı bir İslamcı grup, Cezayir'in Ayn Emnas bölgesindeki BP doğalgaz tesisine saldırı düzenledi. Saldırıda 2 güvenlik görevlisi öldürülürken, çok sayıda yabancı uyruklu çalışan rehin alındı.
Fransa'nın Mali'ye ABD ve İngiltere destekli askeri operasyon başlatmasının ardından Afrika'da şiddet olayları artmaya başladı. Mali'ye askeri operasyonda Fransa ile birlikte hareket eden Cezayir, El Kaide bağlantılı İslamcı grupların hedefi oldu.

Cezayir'in Libya sınırındaki Ayn Emnas bölgesinde İngiliz petrol devi BP'ye ait doğalgaz tesisi saldırıya uğradı. 5 kişiden oluşan bir İslamcı grup, 2 güvenlik görevlisini öldürdükten sonra çok sayıda yabancı uyruklu işçiyi rehin aldı. Saldırıda 2 yabancı uyruklu da yaralandı.

Rehin alınan yabancı uyruklu işçilerden 5'nin Japon olduğu belirtildi. Ayrıca bir İngiliz, bir Norveçli, bir İrlandalı ve birçok Fransız uyruklu işçinin de rehin alındığı açıklandı.

El Kaide bağlantılı radikal İslamcı grubun Mali sınırından Cezayir'e girdiklerini belirten Cezayirli yetkililer, yaralananlardan 2'sinin yabancı uyruklu olduğunu, Ayn Emnas kentindeki devlet hastanesinde tedavi altına alındığını belirtti.

Cezayir'in en önemli gaz rezervlerinden birinin bulunduğu bölgedeki tesisin, Cezayir enerji şirketi Sonatrach, İngiliz enerji şirketi BP ve Norveç'ten Statoil şirketlerinin oluşturduğu konsorsiyum tarafından işletildiği açıklandı.

BP AYRINTI VERMEDİ 
İngiliz petrol devi BP'den yapılan açıklamada, Ayn Emnas tesisinde bir "güvenlik sorunu" meydana geldiği doğrulandı ancak ayrıntı verilmedi.