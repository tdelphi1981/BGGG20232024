Filistinli mahkumlardan toplu açlık grevi
İsrail hapishanelerinde tutuklu Filistinlilerin yarın toplu açlık grevi yapacağı bildirildi.
Filistinli mahkumlar, yaptıkları yazılı açıklamada, İsrail hapishanelerinde uzun süredir açlık grevinde bulunan Eymen Şeravene, Samir İsavi, Tarık Kadan ve Cafer İzzeddin'in durumlarının kritik bir aşamaya ulaştığını belirterek, arkadaşlarına destek amacıyla bir günlük toplu açlık grevi eylemi gerçekleştireceklerini kaydetti.

Açıklamada ayrıca Türkiye ve Mısır'a, uluslararası düzeyde İsrail'e baskı kurulması için harekete geçmeleri çağrısında bulunuldu.

Şartların düzeltilmemesi durumunda eylemlerinin dozunu yükselteceklerini vurgulayan tutuklular, sivil itaatsizlik tehdidinde bulundu.

Filistinli tutuklulardan İsavi 209, Şeravne 145, İzzeddin ve Kadan ise 83 günden bu yana hapishanelerindeki kötü şartları protesto ederek açlık grevi yapıyor.

Filistin İslami Cihad hareketi siyasi büro üyesi Nafiz Azzam, İsrail hapishanelerinde yaklaşık 5 bin Filistinli mahkum bulunduğunu duyurmuştu.

AB'den önceki gün yapılan açıklamada, İsrail'e, Filistinli mahkum ve tutuklulara yönelik muamelesinde uluslararası insan hakları normlarına bütünüyle saygı göstermesi çağrısında bulunulmuş, BM, ABD, AB ve Rusya'dan oluşan Ortadoğu Dörtlüsü Temsilcisi Tony Blair de 4 Filistinli mahkumun, kötüleşen sağlık durumundan kaygı duyduğunu açıklamıştı.