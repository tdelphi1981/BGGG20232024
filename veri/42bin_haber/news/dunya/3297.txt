Obama'dan hareket çağrısı
ABD Başkanı Barack Obama, Cuma günü devreye girme ihtimali olan kesintilerin engellenmesi için Kongre'nin harekete geçmesini istedi.
Virginia eyaletinde bulunan bir tersanede konuşan Başkan, kesintilere gidilmesi durumunda savunma endüstrisinin bundan derin yara alacağı yönünde uyarıda bulundu.

ABD Deniz Kuvvetleri, kesintilerin uygulanması durumunda gelecek ihalelerin iptal edileceği yönünde tedarikçileri şimdiden uyardı.

ABD Göçmenlik ve Gümrük Dairesi de yaklaşan bütçe kesintilerinden dolayı hapsedilen yasadışı göçmenleri serbest bırakmaya başladı.

Yurtiçi Güvenlik Bakanı Janet Napolitano da Pazartesi günü bütçe kesintilerinin sınır ve havalimanı güvenliği gibi ana birimleri etkileyeceği yönünde uyarıda bulunmuştu.

Obama 85 milyar dolarlık kesintileri "keyfi" ve "saçma" olarak niteleyip "Kendi kendimize çektirdiğimiz bu acıyı yaşamak zorunda değiliz." dedi.

Obama ayrıca Cumhuriyetçileri uzlaşmaktan çekinmekle; ve kesintilerin etkisini azaltacak gelir arttıracak adımları engellemekle suçladı.

BBC Türkçe