ÖSO Genelkurmay Başkanı İdris'ten Batı'ya çağrı
Özgür Suriye Ordusu (ÖSO) Genelkurmay Başkanı Selim İdris, Batılı ülkelere çağrıda bulunarak, "Bize silah verin, rejimi 1 ay içinde devirelim" dedi.
Liberallerin davetlisi olarak Avrupa Parlamentosu'nda konuşan İdris, Batılı ülkelerin başlangıçta kendilerine bolca destek sözü verdiğini ama hemen hiç yardımda bulunmadıklarını söyledi.

İdris, AB'nin Suriye'ye uyguladığı silah ambargosunun sadece "kurbanlara" tatbik edildiğini, buna mukabil Rusya ve İran'ın Esed rejimini açıktan silahlandırdığını belirtti.

ÖSO Komutanı İdris, Batılı ülkelerden silah yardımı almaları halinde Esed rejmini "bir ay dolmadan" devireceklerini, aksi halde çatışmaların belirsiz bir süre daha devam edeceği, yaşanan insani krizin katlanacağı ve Suriye'nin tamamen enkaza döneceği uyarısında bulundu.

Batılı ülkeler gibi Asya ve Ortadoğu ülkelerinden de silah alamamalarından yakınan İdris, en çok tank ve hava saldırılarına karşı savunma füzelerine ihtiyaç duyduklarını ifade etti.

İdris, gönderilen uluslararası insani yardımların ise Suriye Kızılayı aracılığıyla yüzde 70 oranında Esed rejimine gittiğini ve bunların ihtiyaç sahiplerine dağıtılmadığını söyledi.

Avrupalı parlamenterlerin direnişçiler arasındaki radikal gruplar ve Suriye'de Hristiyanların ve Alevilerin geleceğiyle ilgili endişeleri yansıtan sorularına hedef olan İdris, ABD yönetimi tarafından terör örgütü ilan edilen Nusra Cephesi'nden endişe edilmemesini istedi.

-Nusra cephesi, yüzde 2-3'e karşılık geliyor-

İdris, Özgür Suriye Ordusu'nun rejimle çatışanların yüzde 80-90'ını oluşturduğunu ve yüzde 2-3'e karşılık gelen Nusra Cephesi dahil dışarda kalan grupların küçük bir azınlık olduğunu belirtti.

Buna mukabil kimden yardım aldığını bilmediği Nusra Cephesi'nin silah ve finansman açısından iyi imkanlarıyla öne çıktığını ve iyi silahlarla savaşmak isteyen direnişçilere cazip bir alternatif sunduğunu anlatan İdris, bunun önüne geçilmesi için kendilerine silah sağlanmasını istedi.

Selim İdris, kendilerine sağlanacak silah ve cephanelerin tamamının kayıt altında olacağını ve rejimin devrilmesiyle sahiplerine iade edileceğini söyledi.

İdris, ÖSO'nun kontrolü altındaki bölgelerde nadiren de olsa insan hakları ihlalleri ve esirlere kötü muamele vakalarıyla karşılaştıklarını ve sorumluları kurulacak mahkemelerde yargılayacaklarını belirtti.

Her türlü aşırılığa karşı ve "ılımlı İslam'dan" yana olduğunu vurgulayan İdris, "Din Allah ile kul arasındadır, aracı yoktur. Peygamberimiz Hz. Muhammed Allah'ın elçisidir" dedi.

Türkiye-Suriye sınırındaki durumu da anlatan İdris, bölgede rejimin dar bir alanı kontrol edebildiğini ve bu durumun sivillerin zarar görmemesi için bazı yerleşim birimlerine müdahaleden kaçınma prensibinden kaynaklandığını söyledi.

Aynı şekilde bu aşamada büyük şehirlerin merkezlerini ele geçirmekten kaçındıklarını kaydeden İdris, aksi halde rejimin yakın zamanda Halep'e Scud saldırısında olduğu gibi hiçbir ayrım gözetmeyen saldırılarıyla sivillerin katledildiğini ifade etti.

İdris, Esed rejiminin devrilmesi halinde Özgür Suriye Ordusu'nun siyasete bulaşmasına kesinlikle karşı olduğunu ve asker kökenli bir cumhurbaşkanı istemediğini vurguladı.

Selim İdris, yeni Suriye'de oldukça sınırlı yetkilere sahip bir cumhurbaşkanı ve güçlü bir parlamentodan yana olduğunu ve tek adam yönetimi istemediğini dile getirdi.

-"Esed rejimi PKK'yı Türkiye'ye ve bize karşı kullanıyor"-

ÖSO Komutanı İdris, Esed rejimini para, militan ve silah sağlayarak "terör örgütü PKK'yı Türkiye'ye ve kendilerine karşı kullanmaya çalışmakla" suçladı.

İdris, PKK ve Suriye'deki kolunun (PYD) provokasyonlarına rağmen bu aşamada çatışmaya girmekten imtina ettiklerini söyledi.

Selim İdris, Suriye'de diğer etnik ve dini gruplar gibi Kürtler'i de eşit vatandaş ve kardeşleri olarak gördüklerini ve Esed rejiminin devrilmesi halinde Kürtlerin haklarını tanımaya hazır olduklarını vurguladı.

-"Hizbullah sınırı aşmasın"-

ÖSO Komutanı Selim İdris, halkını katleden Esed rejimine karşı direnişe başladıklarında Hizbullah'ın en azından tarafsız kalmasını beklediklerini fakat yanıldıklarını söyledi.

Hizbullah'ın ve Irak'taki Maliki yönetiminin bütünüyle İran'la birlikte hareket ettiğini kaydeden İdris, "İran, nasıl kendi içindeki seçimlerde hile yaparak rejimi koruduysa şimdi aynı şeyi Hizbullah üzerinden Suriye'de yapmak istiyor. Buna müsaade etmeyeceğiz" şeklinde konuştu.

İdris, Hizbullah'a Suriye'nin toprak bütünlüğüne saygı göstermesi ve sınırı geçmemesi uyarısında bulunarak aksi halde mukabelede bulunacaklarını belirtti.

İdris, Suriye'nin bölünme ihtimaliyle ilgili bir soruya "Böyle bir korkumuz yok" cevabını verdi.