Gökten örümcek yağdı
Brezilya'nın güneyinde yer alan Parana eyaletindeki bir kasabada örümcek paniği yaşandı. Binlerce örümceğin adeta gökten yağdığı görüldü. Havada asılı örümcekler amatör kameralara yansıdı.
Görüntüler geçtiğimiz Perşembe günü Santo Antônio da Platina kasabasında kaydedildi. Halk sabah uyandığında kasabadaki yüksek direklerden, elektrik tellerinden ve ağaçlardan asılı haldeki binlerce örümcekle karşılaştı. Ağlarından sarkarak havada hareket eden örümcekler, korku filmlerinden çıkmışa benzeyen sahneler oluşturdu. 

Kasabalıların bir süredir örümcek korkusu yaşadıkları öğrenildi. Örümceklerin neden bu şekilde hareket ettikleri ve zehirli olup olmadıkları henüz bilinmiyor. Dünyanın en zehirlisi olan Muz örümceği (Gezgin örümcek) Brezilya'da bulunuyor.