Rusya'dan Türkiye'ye sürpriz destek
Rusya Dışişleri Bakanı Sergey Lavrov, Moskova'nın Türkiye'nin Suriye sınırına yerleştireceği Patriot füzelerine karşı çıkmadıklarını, Ankara'nın meşru müdafaa hakkına engel olmak istemediklerini söyledi.
NATO Dışişleri Bakanları'nın Türkiye'ye Patriot yerleştirilmesi ile ilgili karara onay vermesinin ardından Rusya'dan Ankara'ya destek açıklaması gelmesi dikkat çekti. Moskova, bugüne kadar sınıra yerleştirilecek füzelerin bölgede tansiyonun yükselmesine neden olacağı gerekçesi ile karşı çıkıyordu. 

Brüksel'de gerçekleşen Rusya-NATO Konsey toplantısının ardından konuşan Lavrov, "Biz protesto etmiyoruz. Biz Türkiye'nin Washignton Anlaşması'nın 5. Maddesi çerçevesinde haklarını kullanmasını engellemek istemiyoruz." dedi.

Bölgeye ek askeri varlık yerleştirilmesinin kaza ya da farklı şekilde kullanılma riski olduğunu yineleyen Lavrov, "Biz sadece sözde tehdidin abartılmış olmamasını söylemeye çalışıyoruz." değerlendirmesinde bulundu.

ÜDİK toplantısı çerçevesinde 3 Aralık'ta Türkiye'de temaslarda bulunan Rusya Devlet Başkanı Vladimir Putin, Patriotların bölgede tansiyonun yükselmesine neden olacağını kaydetmiş, Suriye yönetiminin Türkiye'ye saldıracak potansiyele sahip olmadığını vurgulamıştı. Suriye lideri Beşşar Esed'in avukatı olmadığını ifade eden Putin, muhtemel saldırı konusunda ise garanti vermek istememişti.

Patriot füzelerinin Türkiye'ye 3-5 hafta içinde yerleştirilmesi planlanıyor.

NATO'DAN RUSYA'YA "SURİYE'YE ASKERİ MÜDAHALE OLMAYACAK" GARANTİSİ

Lavrov açıklamasında NATO yetkililerinin Rusya'ya Suriye krizinde barışçıl çözüm olacağı yönünde garanti verdiğini söyledi. Rus Bakan açıklamasında, "Ortaklarımız Suriye krizine detaylı bir şekilde değindi. Onlar bize barışçıl çözüm araştırıldığı yönünde garanti verdi. Onlar askeri müdahale olmayacağını söyledi. Bu konuda tamamı ile hem fikiriz." ifadelerini kullandı.

Görüşmelerde Suriye'nin Libya'dan çok farklı olduğunu, Suriye krizine askeri müdahale teşebbüsü olmamasını ümit ettiklerini belirten Lavrov, "Siyasi ve diplomatik destek ortaya konmalı. Suriye'de savaşan taraflara akan kanı durdurmaları ve müzakere masasına oturmaları için baskı uygulanmalı" çağrısında bulundu.