Hırvatistan'ın Türkiye kararı en çok onları üzdü
Hırvatistan'ın, 1 Nisan'dan itibaren Türkiye'ye vize uygulayacağını açıklaması, Türk turistlerin son yıllarda gözdesi konumunda olan Dubrovnik'teki turizmcileri endişelendirdi.
Hırvatistan'ın tarihi ve doğal güzelliklere sahip Adriyatik kıyısındaki kentleri ve kültürel mirası, son yıllarda Türk turistler tarafından keşfedildi. İklimi ve şehrin yapısıyla Bodrum'u anımsatan Dubrovnik'e tatil sezonu dışında da turlarla Türkiye'den çok sayıda turistin gelmesi, özellikle bu kentte yaşayan esnafın yüzünü son yıllarda güldürmeye başladı. Hırvatistan'ın 1 Temmuz'dan itibaren AB'ye girecek olmasından dolayı, 1 Nisan'dan itibaren Türkiye'ye vize uygulayacak olması Türk turistlerin yoğun ilgi gösterdiği Dubrovnik'teki turizmcileri endişelendirmeye başladı.

Geçen yıl Türkiye'den 21 bin turistin geldiğini belirten Dubrovnikli turizm işletmecileri, bu turistlerin özellikle sezon dışındaki dönemlerde gelmesinin kendileri için büyük bir avantaj olduğunu söyledi. Geçen Kurban Bayramı'nda sadece Türkiye'den Dubrovnik'e 3 bine yakın turist geldiğine işaret eden turizmciler, vize uygulamasıyla birlikte turist sayısının düşmesinden endişe ettiklerini bildirdi.

Dubrovnik Turizm Birliği'nce, AA muhabirine yapılan yazılı açıklamada, şu ana kadar henüz vize uygulamasından kaynaklı hiçbir rezervasyon iptalinin yapılmadığını, ancak genellikle seyahat etme kararını son ana bırakan Türk turistlere yönelik bu konuda kesin bir sonuca varmanın mümkün olmadığı belirtildi.

Ülkedeki birçok turizm şirketinin, Türk vatandaşlarına vize konusunda kolaylık sağlanacağı yolunda umutlu olduğu ifade edilen açıklamada, "Dubrovnik Şehri İnisiyatifi ve Dubrovnik Turizm Birliği olarak Türkiye vatandaşlarının daha kolay bir şekilde vize alabilmesi için Hırvatistan Turizm Bakanlığı ve Dışişleri Bakanlığı ile görüşeceğiz" denildi.

-Vize kararı Türk turistleri de üzdü-

Dubrovnik kentine gelen Türk turistler ise Nisan ayından önce buraya vizesiz bir şekilde geldikleri için mutlu olduklarını söylediler. Dubrovnik'i vize olmadan gezmenin kendilerine özgürlük sağladığını ifade eden Türk turistler, alınan vize kararının turizmi olumsuz etkileyeceğini söyledi.

Tarihi Dubrovnik kentini görmek için üçüncü kez geldiğini söyleyen Elvan Yılmaz, AA muhabirine yaptığı açıklamada, Hırvatistan'a bir sonraki gelişinde vize alması gerekeceği için memnun olmadığını kaydetti.

Yılmaz, "Benim Dubrovnik'i ziyaret etmemdeki en büyük etkenlerden biri, buraya gelirken hiçbir belgenin gerekmemesiydi. Bu bizim için yeni bir şey değil. Zaten tüm AB ülkeleri bizden vize talep ediyor. Hırvatistan'a hiçbir engel olmaksızın gelmemiz son derece güzeldi" diye konuştu.

Dubrovnik'in yaşanması ve görülmesi gereken birçok şeyi içinde barındıran güzel bir şehir olduğunu söyleyen Yılmaz, Türk vatandaşlarının Dubrovnik'e gelmeyi sevdiğini, ancak vize uygulaması başladıktan sonra Dubrovnik'i ziyaret edecek Türk turist sayısında önemli düşüş yaşanacağını ifade etti.

1 Temmuz'da AB üyesi olacak Hırvatistan'ın, AB yasaları gereği birliğe üye olmadan 3 ay önce, AB'ye vize serbestliği hakkına sahip olmayan ülkelere vize uygulamaya başlaması gerekiyor. Türkiye'ye vize uygulanması ile ilgili karar, 24 Ocak'taki hükümet toplantısında alındı. Alınan karar, Dışişleri ve Avrupa Birliği İlişkileri Bakan Yardımcısı Yoşko Klisoviç tarafından kamuoyuna açıklandı. Hırvatistan Başbakanı Zoran Milanoviç, konuyla ilgili yaptığı değerlendirmede, Türkiye vatandaşlarına yönelik vize uygulaması kararını "maalesef" almak zorunda olduklarını beyan etmişti.

-Dubrovnik-

Dubrovnik, tarih ile denize yolculuğu bir arada sunuyor. İklimi ve şehrin yapısıyla Bodrum'u anımsatan Dubrovnik'in en önemli bölümü "eski Dubnovnik". Kalın kale surlarından geçerek içeri girilen şehirde, dün ile bugünün hala yaşayan bir şehirle tarihi bir açık hava müzesinin birlikteliği dikkati çekiyor. Şehre ilk girildiğinde insanda, zamanda yolculuk yapıp bir Orta Çağ kentinde gidildiği izlenimi oluştursa da turistler ile modern kafelerin varlığı günümüze dönülmesini sağlıyor.

Şehrin içinde hala halk yaşadığı için turistler ara sokaklardaki restoranlarda yemeklerini yerken, kale içinde yaşayan halk, kendi pazarını kurmuş, turistlerin gezdiği alanda meyve, sebze ile süs eşyası satıyor, bir taraftan da günlük ev işlerine devam ediyor. Bu durum şehrin ilginçliğini ve farklı havasının ortaya koyduğu etkiyi artırıyor.

Ayrıca, denizcilik için kurulan şehir, zamanında Adriyatik'te Venedik ile rekabet ettiği için çok güzel bir liman manzarası da sunuyor. Şehir, bazı ilklerle de ilgi çekiyor. Dünyanın en eski üç eczanesinden birinin bulunduğu kentin düşkünler evi, yetimhane ve karantina hastanesinin bulunduğu ilk şehir olarak biliniyor. Bugün de aynı işlev için kullanılan tarihi eczanede, orijinal ilaç şişeleri hala raflarda duruyor, o döneme ait reçete ve kitaplar da sergileniyor. Ayrıca, eczanenin içinde bulunduğu manastırda Hristiyanlığa dair ikonalar ile bazı din adamlarının mezarları bulunuyor.

Şehrin bir diğer önemli özelliği ise kara surlarının denizdekine göre kalın olması. Bunun nedeni ise o dönemde olası bir Osmanlı saldırısından korunmak. Osmanlı topraklarına katılmak yerine yıllık 120 bin altını ödemeyi kabul eden Dubrovniklilerin en büyük korkusu özgürlüklerini yitirmek olmuş. Müslüman nüfusun da bulunduğu Dubrovnik'te Osmanlı döneminden kalan bir mescit de bulunuyor.