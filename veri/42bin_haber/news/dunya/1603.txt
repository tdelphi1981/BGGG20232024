Ded Hasanı Gürcistan kabul etmedi
Gürcistan, 16 Ocak'ta Moskova'da öldürülen Kürt asıllı ünlü mafya babası 'Ded Hasan' lakaplı Aslan Usoyan'ın cenazesini kabul etmedi. Usoyan'ın (76) cenazesi uçakla Moskova'ya geri getirildi.
Rus basınına göre, cenazeyi götüren uçak Tiflis'te havalimanından geri çevrildi. Usoyan'ın ailesi Gürcü mercileri suçlarken, Tiflis havalimanı yetkilileri iddiaları yalanladı. Gürcü Rustavi-2 televizyon kanalına atıfta bulunan Rus Interfax haber ajansı, Gürcistan İçişleri Bakanı Irakli Garibaşvili'nin talimatıyla cenazeyi taşıyan uçağın kabul edilmediğini belirtti. Rustavi-2 kanalı, başkent Tiflis'te Usoyan'ın eşi ve kızının yaşadığını ve ailesinin cenazeyi Tiflis'te toprağa verilmesini istediklerini kaydetti. 

Interfax'a konuşan bir güvenlik görevlisi ise , Usoyan'ın Pazartesi günü Moskova'nın Danilovski mezarlığında toprağa verileceğini iddia etti.

Gürcistan doğumlu ve Yezidi olan Hasan'a, Eylül 2010'da da silahlı suikast düzenlenmişti. Saldırının yer altı dünyasında kanlı hesaplaşması olduğu iddia ediliyor. Ded Hasan'ın ayrıca Gürcistan asıllı mafya babası Tariel Oniani ile kanlı bir çatışma içinde olduğu belirtiliyor. Oniani halen Moskova'da bir cezaevinde tutuklu bulunuyor. Saldırıyı Oniani'nin adamlarının gerçekleştirmiş olabileceği gelen iddialar arasında. Oniani'nin Soçi 2014 Kış Olimpiyatları'nda bazı projelerin paylaşımı konusunda, Ded Hasan'la anlaşmazlığa düştüğü ifade ediliyor.