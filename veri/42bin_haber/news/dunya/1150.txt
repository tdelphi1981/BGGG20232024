İslam’a hakaret içeren yayınlar cezasız kalıyor
Fransız mizah dergisi Charlie Hebdo'nun son sayısına Peygamber Efendimiz'in (sas) sözde karikatürüne yer vermesi yeni bir tahrik olarak değerlendirilirken, son zamanlarda İslam'a hakaret içeren yayımlarla alakalı hiçbir ceza verilmemesi dikkat çekiyor.
 "Müslümanların Masumiyeti" adlı provokasyon filmi ile birkaç ay önce ortalığı karıştıran Mark Basseley Youssef'in yaptığı da yanına kaldı. Müslüman ülkelerde günlerce devam eden olaylara rağmen İslam'a ve Peygamberimiz'e hakaret içeren filmle ilgili herhangi bir ceza verilememesi dikkat çekti. Filmin yapımcısı Youssef,  sadece sahtecilik yapmaktan bir yıl hapis cezasına çarptırılmıştı.
 Hakkındaki 8 farklı iddianın 4'ünü kabul eden Youssef'a büyük infiale yol açan hakaret filmiyle ilgili hiçbir ceza verilmedi. Üstelik, hakaret filminin Amerikalı oyuncusu Cindy Lee Garcia'nın, filmin fragmanının  Youtube'dan kaldırılması talebi bile reddedildi. Garcia, söz konusu film yapımcısının kendisini aldattığını, film çekimlerinden önce okunan senaryoda Hz. Muhammed (sas) veya Müslümanlarla ilgili herhangi bir konunun geçmediğini ileri sürerek şikayetçi olmuştu. İki defa mahkemeye başvuran Garcia, filmdeki repliğinin dublajla değiştirildiğini iddia etmişti.
 Hakaret filmin ortaya çıkmasından sonra Orta Doğu'da birçok ülkede film karşıtı gösterilerde çok sayıda insan ölmüştü. Libya'nın başkenti Bingazi' de ABD Büyükelçiliği'ne yapılan saldırılarda aralarında büyükelçinin de bulunduğu 4 Amerikalı hayatını kaybetmişti.
 METRO DURAKLARINA İSLAM KARŞITI İLANLAR
 Hakaret filminin yayınlanmasından hemen sonra New York ve Washington metro istasyonlarına "Medeniler ile barbar adam arasındaki savaşta, medeni olanı destekle! İsrail'in arkasında ol, cihadı yen!" ilanları asılmıştı.
 Ancak ABD'de din ve inançlara hakaret eden bu tarz provokatif ilanlara da, "ifade özgürlüğü" kapsamında herhangi bir ceza verilmiyor.
 Öte yandan, İslam karşıtı söz konusu ilana, "Ben cihat yanlısı bir Yahudiyim" başlıklı karşı ilanla cevap veren The Dialogue Project adlı Yahudi diyalog derneğinin Başkanı Marcia Kannry, metroda boy gösteren provokatif ilanların ırkçı olduğunu dile getirerek büyük tepki göstermişti. MyJihad Inc. Başkanı Ahmed Rehab da, söz konusu ilanlarda aşağılanan cihad kelimesinin aslında 'barış ve kardeşlik' anlamına geldiğini duyurabilmeyi amaçladıklarını söylemişti. Amerikan İslami İlişkileri Konseyi Direktörü Nihad Awad ise İslam karşıtı ilanların aslında bağnazlığı yansıttığını ifade etmişti.
 CİHAN
  