Perez: İran dünya barışı için en büyük tehlikedir
İsrail Cumhurbaşkanı Şimon Perez, bugün Avrupa Parlamentosu genel kurulunda yaptığı konuşmada, Lübnanlı Hizbullah'ı terör örgütü olarak niteledi; İran rejimi hakkında ise "dünya barışı için en büyük tehdit" ifadelerini kullandı.
Ancak Perez'in parlamento konuşmasındaki en sert eleştiriler İran'a yönelikti. "İran'ı kimse tehdit etmiyor." diyen İsrail Cumhurbaşkanı, "İran başkalarını tehdit ediyor." şeklinde konuştu. 

Sözlerinin devamında İran'ın İsrail'in varlığını tehdit ettiğini, ülkede istikrarı bozmak için diğer ülkelere silah sevkıyatı yaptığını ve bir başka katliam çağrısı yaparken Yahudi Soykırımını inkâr ettiğini söyledi. Perez Parlamento'ya Hizbullah'ı terörist örgüt olarak tanımasını istedi; "Teröre terör demeniz çağrısında bulunuyoruz." dedi. 

Bulgar yetkililer ise geçtiğimiz yıl beş İsrailli ve bir Bulgar vatandaşın ölümüyle sonuçlanan terör saldırısından, Hizbullah üyelerinin sorumlu olduğunu iddia etmişti.

Öte yandan AP Başkanı Martin Schulz'la düzenlediği ortak basın toplantısında Suriye konusunda da değerlendirmeden bulunan Perez, bu ülkeye dış müdahaleye karşı çıktı. BM'nin diyalog sürecine destek veren Perez, Suriye'nin parçalara ayrılmasının engellenmesini istedi.