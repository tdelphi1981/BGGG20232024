Afrika ülkelerinden Mali'ye askeri destek
Afrika ülkeleri, Mali'deki silahlı gruplara yönelik askeri harekata destek için yaklaşık bin askeri ülkeye gönderdi.
Mali'deki Fransız birliklerinin sözcüsü Thierry Burkhard, askerlerin Nijerya, Togo, Benin, Nijer ve Çad'dan geldiğini söyledi.

Mali'deki operasyonları süren 2 bin 150 kişilik Fransız birliği, Batılı müttefik kuvvetlerden lojistik, ABD'den de istihbarat desteği alıyor.

Fransa, Batı Afrika ülkelerinin daha fazla askeri güçle destek vermesini isterken, Afrika ülkeleri söz verdikleri 3 bin askerin gönderilmesini ağırdan alıyor. Bu ülkelerden 2 bin askerin daha Mali'ye gönderilmesi bekleniyor.

Mali'de geçen yıl ocak ayında ülkenin kuzeyinde başlayan isyan, mart ayındaki askeri darbenin neden olduğu otorite boşluğuyla büyümüş, ülkenin yarıdan fazlası isyancıların kontrolüne girmişti. BM Güvenlik Konseyi, Fransa'nın da yoğun çabaları sonucu Afrika ülkelerinin ortak askeri gücünün kuzeydeki gruplara müdahale etmesi için yetki vermişti. Ancak eylül ayında yapılması beklenen müdahaleden önce Mali Hükümeti'nin çağrısı üzerine Fransa, 12 Ocak'ta müdahaleyi başlatmıştı. Fransa'ya ABD ve İngiltere başta olmak üzere birçok Batı ülkesi de lojistik, haberleşme ve ulaştırma gibi alanlarda destek veriyor. Mali'nin kuzeyinde hakimiyet kuran en büyük 3 silahlı grup Ensaruddin, Tevhid ve Cihad Hareketi, Mağrib El Kaidesi, ülkede dini inançlara dayalı bir yönetim kurulmasını istiyor.