'İsrail'den taleplerimiz değişmeyecek'
 
 Filistin Kurtuluş Örgütü Yürütme Kurulu Üyesi ve Başmüzakereci Saib Ureykat, "İsrail’de nasıl bir hükümet oluşursa oluşsun barış konusunda taleplerimiz değişmeyecektir" dedi. Ramallah’taki bürosunda AA muhabirine açıklama yapan Saib Ureykat, İsrail’de seçim sonuçları ve hükümet kurma çalışmalarıyla ilgili değerlendirmelerde bulundu. 
 'İKİ DEVLETLİ ÇÖZÜMÜ KABUL EDECEKLER' 
 İsrail’in barış sürecine ilişkin bir tercihte bulunması gerektiğini söyleyen Ureykat şunları söyledi "İsrail artık bir seçimde bulunmak zorunda, barış mı, yoksa Yahudi yerleşimciler mi? Bu ikisi bir arada olamaz. İsrail’de nasıl bir hükümet oluşursa oluşsun bizim barış taleplerimiz değişmeyecektir. Bu talepler şunlardır: İki devletli çözümü kabul edecekler, tutuklularımızı serbest bırakacaklar, Batı Şeria’daki Yahudi yerleşimcileri topraklarımızdan çekecekler." 
 EINSTEIN BENZETESİ YAPTI 
 
 İsrail’in durumunu "siyasi körlük" olarak nitelendiren Ureykat, İsrail ile yapılan barış görüşmelerinde bugüne kadar mesafe alınamamasını ünlü fizikçi Albert Einstein’dan alıntı yaparak açıkladı "Albert Einstein’ın güzel bir sözü vardır: ’Çılgınlık nedir?’ sorusuna cevabı, ’Aynı şeyi, aynı araçlarla tekrar tekrar defalarca deneyip farklı bir sonuç çıkmasını beklemektir’ der. Eğer suyu ateşe koyar ve buna kahve eklerseniz bundan portakal suyu olmaz. Bin defa da yapsanız sonuç değişmeyecektir. İsrail Yahudi yerleşimlere devam ettikçe ve iki devletli çözümü kabul etmedikçe barış olmayacak. İki devletli çözümün kabulü ve Yahudi yerleşimcilerin topraklarımızdan çekilmesi bir ön koşul değil, bunlar zorunluluktur."
  