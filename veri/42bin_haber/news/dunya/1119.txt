ABD ve Avrupa'ya net mesaj
"ABD ve Avrupa Türkiye'nin önemini kabul etmeye başlamalı." Bu ifade, Cumhurbaşkanı Abdullah Gül'e ait. Amerikan Foreign Affairs dergisine mülakat veren Gül, "Türkiye artık onlar için daha önemli olmalı" dedi, gelecekte dünya dengelerininse Asya'ya doğru kayacağını ifade etti. Amerikan Foreign Affairs dergisine mülakat veren Gül, dünyadaki güç dengesini ve Türkiye'nin konumunu değerlendirdi. 

Derginin son sayısında yer alan mülakatta Gül'e göre, gelecekte dengeler Asya'ya doğru kayacak.

Gül şunları söyledi:

"Gelecekte dünya ekonomisi ve güç dengesi Asya'ya doğru kayacak. Siyasetin dengesinin de bu yönde kayması gerekiyor. ABD ve Avrupa, Türkiye'nin önemini kabul etmeye başlamalı ve Türkiye bundan sonra onlar için daha önemli olmalı."

Abdullah Gül, Türkiye'nin yüzünü Batı'dan çevirdiği yönündendeki eleştirilerinin de haksız olduğu görüşünde.

"Bölgemizde daha aktif olmaya başladığımız gerçeği, Türkiye'nin yönünü değiştirdiği ya da Avrupa'dan uzaklaştığı şeklinde yorumlanmamalıdır" diyen Gül, "Bu tür yorumlar, yüzeysel ve sağlam bir temele dayalı değil. Avrupa'daki dostlarımızın bu yorumları, Türkiye'nin üyeliğine ilişkin sorumluluktan kaçmak için bahane edip etmediğini merak ediyorum" şeklinde konuştu.

Rusya ve İran'ın önemi

Gül, Suriye'deki krizin sona ermesi için Rusya ve İran'ın rolünün önemine vurgu yaptı.

Cumhurbaşkanı, "Başından beri Suriye'deki geçiş sürecine Rusya ve İran'ın da dahil edilmesi gerektiğini savundum. Rusya'nın özellikle bu konuda tam anlamıyla dikkate alınması gerektiğini düşünüyorum. Ancak, Rusya'ya geçiş sürecinin bir parçası olacağının ve endişelerinin dikkate alınacağının garantisi verilmeli" dedi.

Cumhurbaşkanı'na Suudi Arabistan ve Katar'la birlikte muhaliflerin silahlanlanmasına Türkiye'nin de yardım edip etmediği soruldu. Gül'ün cevabı netti:

"Hayır. Komşu ülke olduğumuz için kapımız Suriye halkına açık. Onları hoş karşılıyoruz ve gerekli tüm insani ihtiyaçlarını karşılıyoruz."

Gül'e yöneltilen bir diğer soru da Türkiye'nin neden İran'ın nükleer programını diğer ülkeler kadar sorun etmediğiydi.
 
Cumhurbaşkanı, "Türkiye hiçbir komşusunun nükleer silahlara sahip olmasını istemez. Bu meseleyi küçümsemiyoruz. Fakat biz daha gerçekçiyiz ve ihtiyacımız olan şey; bu meseleye daha kapsamlı bir çözüm ve yaklaşımdır. Burada önemli olan, İsrail'in bölgedeki güvenliğini garanti altına almaktır" diye konuştu.