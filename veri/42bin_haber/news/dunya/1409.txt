İran'dan şaşırtan nükleer çıkışı
 
 Mihmanperest, bugün düzenlediği haftalık olağan basın toplantısında, ülkesinin nükleer silahlara dair görüş ve politikalarını açıkladı.
 "İran İslam Cumhuriyeti, kitle imha silahlarının kullanımına karşı olduğunu defalarca ilan etmiştir" diyen Mihmanperest, Ortadoğu’nun nükleer silahlardan arındırılmasını isteyen ilk ülke olduklarını söyledi. 
 'NÜKLEER SİLAH ÜRETMEK HARAMDIR'
  
 Mihmanperest, "Nükleer silahlara sahip ülkeler, yasaları ihlal ediyor. Bir an önce, nükleer silahlardan arınmaya dair taahhütlerine uymalılar" diye konuştu. Dini lider Ayetullah Ali Hamaney’in, "Nükleer silahların üretilmesi, bulundurulması ve kullanılması haramdır" şeklindeki fetvasının kendileri için bağlayıcılığına dikkati çeken Mihmanperest, "Bu fetva bizim için en yüce talimattır" dedi. Mihmanperest, nükleer enerji çalışmalarının bu fetva temelinde yürütüldüğünü ifade etti. 
 Bazı ülkelerin, dini içerikli olduğundan fetvanın devlet için resmi bir bağlayıcılığı olamayacağı yönündeki görüşlerini değerlendiren Mihmanperest, "İran İslam Cumhuriyeti, bu önemli fetvanın uluslararası bir belge olarak kaydedilmesi için BM’ye başvurmaya hazır" ifadesini kullandı.
  