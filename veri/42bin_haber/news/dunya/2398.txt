Astronot olmak istiyor
 
 Fars Haber Ajansı’nın haberine göre, Ahmedinejad, "Uzay Teknolojisi Günü" münasebetiyle İranlı bilim adamlarına hitap etti. Ahmedinejad, havacılık ve uzay alanında kayda değer başarılar elde edildiğini, "Zühre" ve "Simurg" adlı uyduların uzaya gönderilmesi için çalışmaların sürdüğünü söyledi. 
 İRAN HALKINA DÜŞMANLIK OLMAZ 
 
 Sömürgeci ve zorba güçlerin, İran’ın gelişmesini ve kalkınmasını istemediklerini anlatan Ahmedinejad, "Düşmanların nefreti İran’ın yükseldiği ölçüde artıyor. Öylesine yükselmeliyiz ki onların eli eteğimize ulaşamasın" diye konuştu."Onlar, nükleer enerji faaliyetlerimizle ilgili tutumlarının aynısını uzaya canlı göndermemize karşı da sergilediler" diyen Ahmedinejad, "İran halkına düşmanlığın sonuç vermeyeceğini" kaydetti. 
 'UZAYDA YER ALACAĞIZ' 
 
 Bilim adamlarının birkaç yılda uzaya insan göndermeyi planladıklarına değinen Ahmedinejad, kendisinin uzaya giden ilk İranlı fezaneverd (astronot) olmak istediğini esprili bir şekilde dile getirdi. İran Cumhurbaşkanı, bütçe sıkıntısı ve diğer tüm sorunlara rağmen, uzay çalışmalarını öncelikli olarak destekleyeceklerini ve uzayda yer alacaklarını ifade etti. İran, 28 Ocak’ta "Öncü" adlı araştırma uydusuyla uzaya gönderilen maymunun sağ olarak geri dönüşünün sağlandığını açıklamıştı.