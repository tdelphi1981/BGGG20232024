Medvedev'den Filistin desteği
Rusya Başbakanı Dmitriy Medvedev, Rusya'nin çağdaş ve güçlü bir Filistin devleti kurulması çabasını her zaman destekleyeceğini belirtti.
Rusya ziyareti çerçevesinde Filistin Devlet Başkanı Mahmud Abbas ile görüşen Başbakan Medvedev, Filistin yönetiminin devlet kurma çabalarını her zaman desteklediklerini vurgulayarak, Rusya'nın, Ortadoğu'da istikrarlı barışın temini ve Filistin devleti ile ekonomik ve sosyal ilişkilerin gelişimine katkı sağlayacağını belirtti.

Medvedev, iki yıl önce yaptığı Filistin ziyaretinden edindiği izlenimlerin halen canlılığını kaybetmediğini vurgulayarak, o zamandan bu yana hem uluslararası hem de ülke düzeyinde çok şeyin değiştiğini kaydetti.

Mahmud Abbas ise Rusya ile ilişkilerinin tarihi nitelik taşıdığını ve "her dakika geliştiğini" ifade ederek, "Bağımsız bir Filistin devletinin kurulması halinde bu ilişkilerin daha geniş kapsamda gelişeceğine" olan inancını dile getirdi.