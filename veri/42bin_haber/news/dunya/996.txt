Mübarek, askeri hastanede kalacak
Mısır’ın devrik lideri Hüsnü Mübarek’in sağlık durumunun kötüye gitmesinden dolayı en az 2 hafta askeri hastanede kalacağı bildirildi. Mübarek, 2011’deki protestolarda göstericileri öldürmek suçundan müebbet hapse mahkûm olmuştu.
 Mısır’ın 84 yaşındaki devrik lideri Mübarek, dün akşam hapishane kliniğinden askeri hastaneye kaldırılmıştı. Mübarek’in düşmesi sonucu kaburgasında çatlama yaşandığı ifade ediliyor. Mübarek’in, hem mahkeme süreci, hem de sonrasında zamanının çoğunluğunu çeşitli hastanelerde geçirmesi tartışma konusu olmuştu.
 Mübarek’in avukatı Mühammed Abdul Razek, basına yaptığı açıklamada, devrik liderin yaklaşık 15 gün hastanede kalacağını söyledi. Mübarek’in durumunun sabit olduğunu söyleyen Razek, tedavinin de devam ettiğini ifade etti.
 Mısır’da 30 yıl iktidarla olan Mübarek, bu yıl Haziran’da müebbet hapse mahkum olmuştu. 
  