Almanya'da tek sandalye dengeleri değiştirdi
Almanya'nın Aşağı Saksonya eyaletinde dün yapılan seçimlerde zafer, bir sandalye farklı muhtemel Sosyal Demokrat Parti (SPD)-Yeşiller koalisyonunun oldu. Eyalet meclisinde elde edilen fazladan bir sandalye sayesinde SPD'li başbakan adayı Stephan Weil'ın Yeşiller Partisi ile koalisyon kurmasının önünde herhangi bir engel kalmadı.
Seçimlerde resmi sonucun SPD ile Yeşiller lehine değiştiği ise gece yarısından birkaç dakika önce ortaya çıktı. Böylelikle Hıristiyan Demokratlar'ın (CDU) yüzde 36'lık oy oranına karşılık, SPD yüzde 32,6'ya ulaştı. CDU'nun ortağı Hür Demokrat Parti'nin (FDP) oyları yüzde 9,9; Yeşiller'in de yüzde 13,7'ye yükseldi.

SPD'nin başbakan adayı Stephan Weil, sandıkta yaşanan son dakika gelişmesiyle birlikte CDU'lu Aşağı Saksonya Başbakanı David McAllister'ın yerine eyaletin başına geçebilecek.

Seçim akşamı yapılan ilk hesaplamalarda iktidardaki Hıristiyan Demokrat Birlik (CDU) sandıktan ilk sırada çıkmıştı. David McAllister liderliğindeki CDU, ilk açıklanan resmi sonuçlara göre, oyların yaklaşık yüzde 36,2'sini almıştı. Bu oran yüzde 6'lık kayba işaret ediyor.

Eylül ayında yapılacak genel seçimler öncesi ilk prova niteliğini taşıyan Aşağı Saksonya seçimlerinde 6,1 milyon seçmen oy kullandı.

FDP PARLAMENTOYA GİRDİ

Seçimlerde en büyük sürprizi Liberaller yaptı. Hür Demokrat Parti FDP'nin seçim öncesi anketlerde oyları yüzde 5?in altında gösteriyor ve parlamentoya giremeyecekleri tahmin ediliyordu.

Ancak ilk sonuçlara göre Philipp Rösler liderliğindeki FDP, yüzde 10'luk oy oranına erişerek, eyalet parlamentosunda temsil imkanı buldu. Seçim öncesine kadar parti içinde Rösler'in liderliği tartışılırken, sık sık istifa çağrıları yapılıyordu. Bu sonuçlar Rösler'in elini kuvvetlendireceğe benziyor.

KIL PAYI KOALİSYON

Akşamın ilk saatlerinde eyaleti yönetiminde bulunan CDU ve FDP koalisyonu mecliste kıl payı da olsa yine çoğunluğu elde etmiş görünürken, gece yarısı sonuç Sosyal Demokrat Parti ile Yeşiller'den oluşacak "kırmızı-yeşil" koalisyon lehine değişti.

SPD OYLARINI ARTIRDI

Sosyal Demokratlar bu seçimlerde anketlerin aksine oylarını artırarak yüzde 32,6'ya çıkardı. Daha önce SPD'nin başbakan adayı Peer Steinbrück'ün kamuoyunda sıkça tartışılan açıklamaları partiye anketlerde oy kaybettirmişe benziyordu. Ancak bu durum sandığa yansımadı.

YEŞİLLER'DE BÜYÜK SIÇRAMA; SOL PARTİ VE KORSANLAR BARAJI AŞAMADI

En önemli oy artışı ise Yeşiller Partisi'nde görüldü. 2008 seçimlerinde yüzde 8 olan Yeşiller'in oyları bugün yapılan seçimde yüzde 13,7'ye çıktı. 

Öte yandan Aşağı Saksonya eyalet seçimleri Sol Parti ve Korsanlar'a ise yaramadı. Alman solcular yüzde 3,1 oy alarak parlamento dışı kaldı. Korsanlar Partisi de yüzde 1,5?de kaldı. Parlamentoya girebilmek için yüzde 5 seçim barajını aşmak gerekiyor.

İKTİDARI BİRKAÇ YÜZ OY DEĞİŞTİRDİ

Öte yandan eyalette oluşacak yeni koalisyon hükümetinin çok az oy farkıyla bir anda değişmesi ise gözleri göçmen oylarına çevirdi. Parlamentodaki sandalye dağılımını ve iktidarın kaderini belirleyen son dakika sürprizinde dengeleri göçmen tercihlerinin değiştirdiği tahmin ediliyor.