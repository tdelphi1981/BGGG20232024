İtalya'da kördüğümü Cumhurbaşkanı çözecek
'İTALYA yönetilemez' yorumlarına yol açan genel seçimler, siyasi bir tıkanmayı ülkenin önüne koyarken, yeni hükümetin kurulmasını da zora soktu. Gözler, Senato'da çoğunluk elde edemeyen ve bir koalisyona yanaşıp yanaşmayacakları merak edilen liderlere çevrildi. Liderler ise, yeniden bir seçime gitmek yerine, çözüm merkezi olarak Cumhurbaşkanı'nı işaret etti.
İtalya seçimlerini, Demokrat Parti (PD) şemsiyesi altında toplanan, Pier Luigi Bersani liderliğindeki merkez sol kazansa da, parlamentonun üst kanadında çoğunluk sağlayamamasın nedeniyle gerçek bir zafer elde edemedi. Silvio Berlusconi öncülüğündeki merkez sağ ise, yaklaşık yüzde 30'luk oy oranıyla seçimi kıl payı farkla ikinci tamamlamasına rağmen önemli başarı elde ettiği ifade edildi. Seçimin asıl galibi ise, 'Oy patlaması'na neden olan komedyen Beppe Grillo'nun sıra dışı Beş Yıldız Hareketi oldu. 17. yasama dönemindeki hükümetin ne zaman kurulacağı merak uyandırırken, kesin sonuçların açıklanmasının ardından liderler de bir bir açıklama yapmaya başladı.

BİZ KAZANAMADIK 

Merkez sol lideri Pier Luigi Bersani düzenlediği basın toplantısında, mutlak bir zafer elde edemediklerini kabul ederek, "Kim hükümeti kurma garantisi veremiyorsa, kazandığını söyleyemez. Biz birinci gelsek de aslında kazanamadık. Bu bizi hayal kırıklığına uğrattı" dedi. Son yıllarda İtalya'da kurumların verimsizliği ve politikacıların ahlaki açıdan inandırıcı olmamasının, siyasete olan güveni sarstığını dile getiren Bersani, siyasette değişim gerçekleştirmenin bir sorumluluk olduğunu söyledi. Bersani, bu sonuçlar üzerine istifa etmeyeceğini ekledi. 

"YA EVİNE DÖN YA DA BİR ŞEY YAP"

Bersani, Beppe Grillo'nun seçim kampanyası boyunca tüm siyasilere, 'Hırsızlar! Artık evinize dönün' diye seslenmesi ve seçimlerin ardından siyasi krize rağmen hiçbir partiyle koalisyona yanaşmayacağını açıklamasını sert dille eleştirdi. Bersani, "Şimdi onlar da artık sahnede. Ya onlar da evlerine dönsün ya da bu ülke ve çocuklarımız için ne yapmak istediklerini söylesinler" dedi. Bersani, ülkenin yaşadığı bu zor geçiş dönemiyle ilgili ne yapabilecekleri konusunda Cumhurbaşkanı Giorgio Napolitano ile danışacaklarını belirtti. 

"KİMSEYLE KOALİSYON KURMAM"

Sistem karşıtı Beppe Grillo ise net bir şekilde kimseyle koalisyona gitmeyeceğini açıkladı. Parlamentoda 108 sandalye elde eden Grillo, "Her zaman ne yapıyorlar idiyse şimdi de yapsınlar. Zaten ancak bir yıl dayanabilirler. Bizim zihinleri açık insanlara ihtiyacımız var" dedi. 

BERLUSCONİ: SEÇİMLER PİYASALARI ETKİLEMEZ

Silvio Berlusconi ise herhangi bir basın toplantısı yapmadı. Twitter hesabından mesaj yazan Berlusconi, "PD'yle anlaşma? Bunu düşünmek için biraz zamana ihtiyacımız var" dedi. Canale 5'e telefonla bağlanan Berlusconi, "Piyasalar İtalya seçimlerinden etkilenmez. Onlar kendi yolunda gidiyor. Piyasalar bağımsız ve biraz da delidir" görüşünü paylaştı.