Haddad "Mısır ve Türkiye'nin işbirliği, Ortadoğu'nun çehresini değiştirecektir"
Mısır Cumhurbaşkanı Yardımcısı İsam el-Haddad, Mısır ve Türkiye'nin işbirliğinin, Ortadoğu'nun çehresini değiştireceğini belirtti 
 Mısır Cumhurbaşkanı Yardımcısı Haddad, Mısır-Türkiye ilişkileri, Suriye krizi, Filistin’deki barış görüşmeleri ve Mısır’ın İsrail ve ABD ile ilişkilerine dair AA muhabirine açıklamalarda bulundu. Türkiye’nin Adalet ve Kalkınma Partisi (AK Parti) yönetiminde, daha farklı ve kapsamlı bir dış politika çizgisi izlediğini dile getiren Haddad, "Bu anlayış, Arap dünyasındaki birçok konuya ortak bir duyarlılıkla yaklaşmaktadır. Mısır ve Türkiye’nin işbirliği, Ortadoğu’nun çehresini değiştirecektir" diye konuştu. 
 Ortadoğu’da Mısır-Türkiye-İran üçlüsünden oluşan bir ittifak kurmayı amaçladıkları iddialarına karşı çıkan Haddad, bölgede istikrarın ve güvenliğin sağlanmasının bu ülkelerin yararına olacağını ifade etti. 
 
 SURİYE'DE YABANCI ASKERİ MÜDAHALEYE KARŞIYIZ 
 
 Suriye Devlet Başkanı Beşşar Esed’in son yaptığı konuşmaya değinen Haddad, "Suriye’de akan kanın durması ve Suriye halkının acılarının dindirilmesi konusundaki tavrımızı açıkça belirttik. Suriye’ye askeri müdahaleyi reddediyoruz ve Suriye halkının görüşünü yansıtabildiği demokratik bir ortamın oluşturulması için geçiş hükümetinin kurulması gerektiğini düşünüyoruz" şeklinde konuştu.
  
 FİLİSTİN'DE UZLAŞMA GÖRÜŞMELERİ
  
 
 Fetih ve Hamas hareketleri arasında yürütülen milli mutabakat görüşmeleriyle ilgili olarak Cumhurbaşkanı Yardımcısı Haddad, Filistin’de birlik sağlanıncaya kadar bu süreçte aktif rol üstleneceklerini vurguladı. Haddad, "Filistin tek ses oluncaya dek, Hamas ve Fetih arasındaki barış görüşmelerinde aktif rol alacağız. Mutabakatın sağlanması için çok aceleci veya çok yavaş davranmayacağız ve tedrici adımlar atacağız" ifadelerini kullandı. 
 CAMP DAVID ANLAŞMASI 
 
 Mısır’ın, İsrail’le imzaladığı Camp David Anlaşması’na ve diğer devletlerle olan anlaşmalarına sadık kalacağını ve bu konuda ihtilafın bulunmadığını dile getiren Haddad, Sina bölgesinin Mısır’ın iç meselesi olduğunu, güvenliği tehdit eden unsurların belirmesi durumunda anlaşma maddelerinde değişikliğe gitmek için girişimde bulunulabilineceğine değindi.
 Haddad, Camp David Anlaşması çerçevesinde, BM Güvenlik Konseyi’nin almış olduğu "İsrail’in işgal ettiği topraklardan çekilmesi kararı"nın uygulanması için Mısır’ın çaba gösterdiğini de ifade etti. 
 MISIR-AMERİKA İLİŞKİLERİ 
  
 
 Mısır’ın, ABD ile ilişkilerinin stratejik işbirliği ve karşılıklı saygı esasları üzerine kurulu olduğunu vurgulayan Haddad, konuşmasına şöyle devam etti: "ABD’yi dünyadaki en güçlü devlet olarak görüyoruz. Halk tarafından seçilen Mısır hükümetinin ilkesi, esas meşruiyet kaynağı olan halka dayanarak kararlar almaktır. Bu ilke doğrultusunda, Mısır’da istikrarı destekleyen ABD ile yeni ve güçlü ilişkiler kurmak istiyoruz." 
 
 Mısır Cumhurbaşkanı Yardımcısı Haddad, ancak bu isteklerinin ABD ile her zaman her konuda ittifak edecekleri veya anlaşmazlık içinde olacakları anlamına gelmediğini, bazı konularda iki tarafın da kendi çıkarlarını dikkate alacağını anlattı.
 
  