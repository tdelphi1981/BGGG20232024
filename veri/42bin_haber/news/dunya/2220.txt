Suriye saldırısına 'yorum yok'
 
 İsrail Dışişleri Bakanlığı sözcüsü Yigal Palmor, İsrail uçaklarının Suriye'deki bazı hedefleri vurduğuna ilişkin iddialarla ilgili olarak, ''Bu konuda korkarım yapabileceğim tek açıklama 'yorum yok' demektir'' açıklamasında bulundu.
 
 Palmor, uluslararası basında büyük yankı uyandıran haber hakkında Bakanlık olarak herhangi resmi bir açıklamada bulunmayacaklarını belirtti. Palmor, ''Bu konuda korkarım yapabileceğim tek açıklama 'yorum yok' demektir'' diye konuştu.
 
 İsrail Savunma Kuvvetleri de, saldırı haberi hakkında herhangi bir açıklama yapmaktan kaçındı. 
 
 KİMYASAL SİLAH KORKUSU
 
 Geçen hafta, Suriye'den kaynaklanan kimyasal silah tehdidinin belirlenmesi halinde müdahale edileceği uyarılarında bulunan İsrail, daha önce Gazze sınırına yakın şehirlere yerleştirdiği Demir Kubbe (Iron Dome) füze bataryalarının bir kısmını 4 gün önce, ülkenin kuzeyindeki Hayfa şehrinin yakınlarına taşımıştı.
 
 40 kilometre menzile sahip füzelere karşı etkin savunma sistemi olarak bilinen Demir Kubbe'nin, kuzeye kaydırılmasının, İsrail'in muhtemel bir saldırısının ardından, misilleme olarak Lübnan'daki Hizbullah'tan gelecek roket saldırısı için ön hazırlık olarak yorumlanmıştı.
 
 ÜCRETSİZ GAZ MASKESİ
 
 Öte yandan İsrail dağıtımına bir süredir ara verdiği vatandaşlarına yönelik ücretsiz gaz maskesi dağıtımına yeniden başladı. Ülke genelinde postanelerde ve bazı alışveriş merkezlerinin içinde kurulan stantlarda sürdürülen gazmaskesi dağıtımı, İsrail vatandaşlarına kimlik göstermeleri durumunda veriliyor. Maskeler, başta biyokimyasal saldırılar olmak üzere her türlü kimyasal silah tehdidine karşı koruma amaçlı takılıyor.
 
 UYGULAMA KÖRFEZ SAVAŞI'NDA BAŞLADI
 
 İsrail'de ilk gaz maskesi dağıtımı 1991 yılı Körfez Savaşı sırasında Irak tarafından İsrail'e atılan 40 civarındaki Skud füzesine karşı kullanılmak üzere dağıtılmıştı. Ancak bu gaz maskelerinde kullanılan filtrelerin kullanım sürelerinin geçmiş olması nedeniyle maskeler 3 yıl önce İsrail ordusu tarafından tüm ülkede toplatıldı.
 
 Şu an itibariyle İsrail halkının yüzde 60'ının yani yaklaşık 4,5 ila 5 milyon kişinin gaz maskesi sahibi olduğu, 2,5 ila 3 milyon kişinin ise gaz maskesine ihtiyaç duyduğu ifade ediliyor. İsrail hükümeti 2010 yılında yaptığı açıklamada 2013 sonunda ülkede gaz maskesi olmayan vatandaşın kalmayacağını açıklamıştı. 
 
 AA