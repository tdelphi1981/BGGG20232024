Obama'nın "mali uçurum" sınavı
ABD Başkanı Barack Obama, Kongre liderleriyle "mali uçurum" konusundaki görüşmesinden sonra, Senato liderlerinden yarına kadar bir öneri ortaya koymaları, yoksa kendi önerisini Kongre'de oylamaya sunulmasını istedi. Obama, vergi artışları ve harcama kesintileri üzerine uzlaşmaya vararak "mali uçurum"dan kaçınabilmek için, Kongre'nin iki kanadığının çoğunluk ve azınlık liderleriyle Beyaz Saray'da bir araya geldi.

Toplantıya, Temsilciler Meclisi Başkanı John Boehner, Meclis azınlık lideri Nancy Pelosi, Senato çoğunluk lideri Harry Reid ve Senato azınlık lideri
Mitch McConnell katıldı. Bunun yanında Obama'nın kabinesinden, Başkan Yardımcısı Joe Biden ve Hazine Bakanı Timothy Geither de toplantıda hazır bulundu. 

Obama, toplantı sonrasında yaptığı basın toplantısında, liderlerle yaptığı görüşmeyi "yapıcı" diye değerlendirdi.

İki aydır harcama kesintilerinin uygun biçimde sağlanması ve orta sınıf Amerikalıların vergi artışlarıyla karşılaşmaması için Kongre ile müzakere ettiğini belirten Obama, yıl sonuna kadar bir sonuca varabilecekleri noktasında hala olumlu olduğunu söyledi.

Obama, sadece 4 gün içinde, vergi kesintilerine yönelik mevcut kanunun süresi dolduğundan tüm Amerikalıların vergilerinin ani artış göstereceğini ve dolayısıyla maaşlarının da azalacağını belirterek, bunun hem ekonomi, hem iş dünyası hem de vatandaşlar üzerinde kötü etkiler yaratacağını hatırlattı. Obama, "Ama Kongre harekete geçerse, bu durumu önleyebilir" diyerek, şu anki çıkmazın sorumluluğunu Kongre'ye yükledi.

Obama, Senato liderlerinden yarına kadar bir öneri ortaya koymalarını, yoksa kendi önerisinin Kongre'de oylamaya sunulmasını istedi. Obama, Noel tatilinden önce Kongre'den en azından orta gelirli vatandaşların vergilerinin artmasını önleyen ve işsizlik maaşlarının verilebilmesini sağlayan bir düzenlemeyi acil geçirme çağrısı yapmış, en son toplantıda da bu öneriyi tekrarlamıştı.

Buna karşın Boehner, yine Obama'nın kesinlikle karşı durduğu zenginlere yönelik vergi kesintisini de içeren bir düzenlemeyi Temsilciler Meclisi'ne
getirme kararı almış, ancak kendi partisinden yeterli desteği alamamıştı. ABD'nin "mali uçurum"a gitmesi halinde, ülke yeni bir ekonomik durgunluk riskiyle karşı karşıya kalacak. Obama ve Kongre'nin anlaşamaması halinde, yeni yıl itibariyle, vergi kesintilerini de kapsayan önceki düzenlemenin süresi dolacağından, herkes için vergiler artacak. İşsizlik maaşı olan 5 milyon insanın yüzde 40'ı bu yardımları kaybedecek.

Dolayısıyla, ABD ekonomisinin "mali uçurum" halinde, hem psikolojik hem de reel anlamda "ciddi hasara uğraması" bekleniyor ve işsizlik oranları yüzde 9,1'e fırlayabileceği yorumları yapılıyor.

Toplantının ardından Senato çoğunluk lideri Reid de toplantı sonrasında, toplantıyı "yapıcı bir görüşme" olarak değerlendirdi. Toplantı sonucunda olumlu gelişmelerin ortaya çıkmasını umduklarını belirten Reid, şu ana kadar somut bir şeylerin ortaya çıkmadığını ama Cumhuriyetçi liderlerle bir sonuca ulaşabilmek için çalıştıklarını söyledi. Reid, özellikle 24 saatin bu açıdan çok önemli olduğunu belirtirken, sonuca ulaşmanın kolay olmadığına da dikkati çekti.

"Sıkı çalışacağız"

Senato azınlık lideri Mitch McConnell da Beyaz Saray'da iyi bir toplantı yaptıklarını söyledi. McConnell, Senato olarak en erken yarın bir ilerleme sağlayıp, öneriyle gelmeyi ümit ettiklerini belirterek, "Sıkı çalışacağız ve 24 saat içinde bu noktaya varıp varamayacağımıza bakacağız" dedi.
Temsilciler Meclisi Başkanı John Boehner'in ofisinden yapılan yazılı açıklamada, Meclis'in ağustos ayında geçirdiği öneri hatırlatılarak, Meclis'in bu konuda zaten bir adım atmış olduğunu, bu nedenle Senato'nun eyleminin beklendiği bildirildi.