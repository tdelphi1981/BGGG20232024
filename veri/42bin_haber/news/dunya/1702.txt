İşte Paris cinayeti şüphelisinin kimliği
Paris'te öldürülen 3 kadının soruşturulmasına ilişkin açıklama yapan Paris Cumhuriyet Savcısı François Molins, cinayetlerle ilgili gözaltına alınan Ömer Güney isimli şahsın 'baş zanlı' olduğunu bildirdi.
Adalet Sarayı'nda akşam üstü basın toplantısı düzenleyen savcı Molins'e soruşturmayı yürüten polis ekibinin müdürleri Christian Lothion ve Christian Flaesh eşlik etti.

Cinayetlere ilişkin genel bilgi veren Savcı Molins, Fidan Doğan'a 4, Sakine Cansız'a 3 ve Leyla Söylemez'e 3 mermi isabet ettiğini söyledi.

Molins, bir silah bulunduğunu ve silahın yarı otomatik 7,65 milimetre çapında olduğunu belirtti. 

Trafik kameraları ve mağazalardaki güvenlik kameralarının tek tek incelendiğini anlatan Savcı Molins, Ömer Güney isimli zanlının Sakine Cansız ile cinayetin işlendiği Rue Lafayette 147 numaraya 11.29'da geldiğini ve 11.49'da ayrıldığını tespit ettiklerini söyledi.

Molins, Güney'in binaya ikinci kez 12.11'de geldiğini ve 12.56'da ayrıldığını açıkladı.

Savcı Molins, öldürülen kadınlara yapılan otopsi sonucunda cinayetlerin 12.43-13.21 civarında işlendiğinin belirlendiğini, bunun da Güney'in binaya ikinci gelişiyle çakıştığını duyurdu.

Molins, Ömer Güney'in cinayetten bir gün önce Sakine Cansız adına 1000 avro çektiğinin belirlendiğini, gözaltına alındığında yapılan üst aramasında, 930 avro bulunduğunu kaydetti.

16 Nisan 1982 Sivas Şarkışla doğumlu Ömer Güney'in iki yıldır PKK üyesi olduğunu açıklayan Savcı Molins, gözaltında Güney'in cinayetleri itiraf etmediğini ancak çelişkili ifade verdiği için şüpheleri üzerine çektiğini bildirdi.

Ayrıca Güney'e ait bir çantada barut izine rastlandığını bildiren Molins, tüm bu gerekçelerden dolayı Ömer Güney'i cinayetlerin baş şüphelisi olarak kabul edildiğini ifade etti.

Polisteki sorgusu tamamlanan Güney'in tutuklanma talebiyle mahkemeye gönderildiği de öğrenildi.