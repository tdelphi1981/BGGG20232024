ABD'de silahlanma hakkı tartışması
New York'ta yerel yayın yapan The Journal News gazetesinin Westchester ve Rockland bölgelerinde silah ruhsatı bulunan kişilerin isimlerini ve adreslerini yayımlaması, günlerdir süren silah satışının sınırlandırılması tartışmalarını alevlendirdi.
Gazete, 'bilgi alma özgürlüğü' yoluyla elde ettiği silah ruhsatı bilgilerini interaktif bir harita eşliğinde 'Silahlı komşu: Mahallenizdeki silahlar hakkında bilmedikleriniz' başlığıyla yayımladı.

Haberde isim ve adreslerin yayınlanması gazeteye yönelik eleştirilere neden oldu. Silah sahipleri kendilerinin hedef alınmasından ve 'dikkat edilmesi gereken cinsel saldırgan' gibi gösterilmekten şikayet ederken silahı olmayanlar ise hırsızların hedefi olmaktan korkuyor.

Öte yandan Los Angeles'ta silahların geri alınması kampanyası düzenleniyor. Silahını yetkililere teslim eden kişilerin bilgileri ve silahı nereden nasıl temin ettiği sorulmadan silahlar alınıyor karşılığında ise hediye çekleri veriliyor.

2009'dan beri geleneksel olarak düzenlenen programın gelecek yıl mayıs ayında yapılmasının planlandığı ancak okul saldırısından sonra öne çekilmesinin kararlaştırıldığı belirtildi.

ABD'de anayasa ile koruma altındaki silahlanma hakkı tartışmaları, Connecticut eyaletinin Newtown kasabasında Sandy Hook ilkokuluna yapılan saldırının ardından alevlenmişti.

Başkan Barack Obama, saldırı silahlarının sınırlandırılmasına yönelik yasa tasarısı hazırlanması talimatı verirken Ulusal Tüfek Derneği, silahlara sınırlama getirilmesi yerine her okulda silahlı güvenlik görevlisi bulundurulmasını önermişti.