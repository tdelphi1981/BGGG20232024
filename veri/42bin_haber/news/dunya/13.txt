'Türkiye ve Suriye buna hazır'
Rusya Dışişleri Bakanı Lavrov, Federasyon Konseyi'nde konuştu: BM Antlaşması'ndaki temel prensiplerin farklı yorumlanması, dünya düzeni için tehlike oluşturuyor. Füze kalkanı projesi, NATO'yla ilişkilerimizin temel testi olacak.
 -"Türkiye ve Suriye'nin buna (doğrudan iletişime) hazır olduğunu biliyorum"
  
 Rusya Dışişleri Bakanı Sergey Lavrov, BM Antlaşması'ndaki temel prensiplerin farklı ve özgürce yorumlanmasının, dünya düzeni için tehdit oluşturduğunu belirtti.
  
 Rusya Dışişleri Bakanı Sergey Lavrov, Rusya Parlamentosu Üst Kanadı Federal Konsey'de yaptığı bilgilendirme konuşmasında, Suriye krizi, İran'ın nükleer programı, Gürcistan seçimleri, Türkiye-Suriye sınırındaki gelişmeler ve Rusya-NATO ilişkileri konularında açıklamalarda bulundu.
  
 -Ankara-Şam-
  
 Türkiye-Suriye sınırındaki gelişmelere değinen Lavrov, "Bölgede tansiyonun yükseldiği böyle zamanlarda en iyi yol taraflar arasında doğrudan iletişim kurulmasıdır. Yanlış anlamaları gidermek için en basit yol bu. Türkiye ve Suriye'nin buna hazır olduğunu biliyorum" dedi.
  
 -BM Antlaşması vurgusu-
  
 Lavrov, uluslararası alandaki sorunların çözümünde BM Antlaşması'nın prensiplerine göre hareket edilmesi gerektiğini belirterek, şunları söyledi:
  
 "BM Antlaşması'nda yer alan güç kullanımından kaçınma, devletlerin içişlerine karışmama, bağımsızlığı ve toprak bütünlüğüne saygı gibi temel prensiplerin bazı devletler tarafından farklı ve özgürce yorumlanması, dünya düzeni için tehlike oluşturuyor."
  
 Rusya'nın, tereddütsüz bir şekilde uluslararası hukukun üstünlüğünü savunmaya devam edeceğini vurgulayan Lavrov, Suriye krizi ve İran'ın nükleer programı konularında BM Antlaşması'nın prensiplerini savunmaya ve bu yönde hareket etmeye devam edeceklerini kaydetti.
  
 -Füze kalkanı projesi-
  
 Rusya-NATO arasında bakanlar düzeyindeki toplantının bu yılın sonuna kadar yapılabileceğini belirten Lavrov, taraflar arasında yapıcı ilişkilerin gelişmesinin karşılıklı saygı ve birbirlerinin siyasi konulardaki yaklaşımlarının dikkate alınmasına bağlı olduğunu söyledi.
  
 NATO tarafından oluşturulacak füze kalkanı projesine değinen Lavrov, "Bu konu, NATO ile gerçek bir ortaklığın kurulabilmesi için temel test olacak. Şu an çözüm bulabilmiş değiliz. Önerilerimiz gözardı edildi. Ancak eşit şartlar altında görüşmelere devam etmeye hazırız" dedi.
  
 -İran-
  
 Lavrov, İran'a yönelik askeri bir saldırının asla olmayacağını umduğunu belirtti. Böyle bir saldırının İran'ın nükleer programına yönelik görüşmeleri yok edecek en keskin yol olduğunu vurgulayan Lavrov, tüm tarafların diyaloğu cesaretlendiren adımlar atması gerektiğinin altını çizdi.
  
 -İbrahimi, Cenevre anlaşmasını temel alacak-
  
 Lavrov, Suriye kriziyle ilgili olarak, BM ve Arap Birliği Suriye Özel Temsilcisi El-Ahdar el-İbrahimi'nin bölgeyi tekrar ziyaret edeceğini ve daha sonra da bazı görüşler hazırlayacağını belirtti.
  
 New York'ta İbrahimi ile bir araya geldiğini söyleyen Lavrov, "İbrahimi Cenevre anlaşması temelinde hareket edeceğini ve bu kapsamda görüşler hazırlayacağını söyledi. Bu, kesinlikle doğru bir yol" dedi.
  
 İbrahimi'yi Rusya'ya davet ettiklerini hatırlatan Lavrov, zaman konusunda kendisinden cevap beklediklerini söyledi.
  
 -NATO'nun Rusya sınırına yakın bölgelerdeki tatbikatları-
  
 NATO'nun Rusya sınırına yakın bölgelerde askeri tatbikatlar yapması ve faaliyetlerini artırmasının soru işaretleri oluşturduğunu ifade eden Lavrov, "NATO'nun bazı tatbikatları, Washington Anlaşması'nın dış tehditlere karşı ortak savunma prensibine atıf yapan 5. maddesi çerçevesinde yürütülüyor. Fakat şu çok açık ki şu an NATO'ya karşı ciddi ve gerçek bir tehdit yok. Bu tatbikatların amacı belli değil" değerlendirmesinde bulundu.
  
 -Abhazya ve Güney Osetya-
  
 Rusya ve Gürcistan arasında 2008'de yaşanan savaşın ardından Gürcistan'dan tek taraflı bağımsızlıklarını ilan eden Abhazya ve Güney Osetya'nın bölge haritasındaki yerlerini aldıklarını savunan Lavrov, "Ortaklarımız bizim bu konudaki kararımızı gözden geçirmemizi istiyorlar. Bu da gösteriyor ki 2008'de yaşananlardan ders almamışlar" dedi.
  
 AA
  