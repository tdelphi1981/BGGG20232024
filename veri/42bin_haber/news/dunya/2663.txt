Ermenistan'da seçimler yine ertelenebilir
Ermenistan'da 18 Şubat'ta yapılması planlanan cumhurbaşkanlığı seçimlerinin ertelenmesi yeniden gündemde. Erivan'da silahlı saldırıya uğrayarak yaralanan cumhurbaşkanı adayı Paruyr Hayrikyan, sağlık sorunları nedeni ile seçimlerin ertelenmesi için Anayasa Mahkemesi'ne başvuruda bulunacağını duyurdu.

Hayrikyan, tedavisinin devam ettiğini, sağlık durumunun seçim çalışmalarına engel oluşturduğunu ve doktorların dışarı çıkmaya müsaade etmediğini söyleyerek seçimlerin ertelenmesi için müracaat edebileceğini belirtti.

31 Ocak'ta silahlı saldırıya uğrayarak kurşun yarası alan ve kaldırıldığı hastanede ameliyata alınarak kurtarılan Hayrikyan, 5 Şubat'ta yaptığı açıklamada, seçimlerin ertelenmesi için başvuruda bulunma hakkına sahip olduğunu fakat bu hakkını kullanmayacağını açıklamıştı.

Bu açıklamadan sonra seçimlerin ertelenmesi gündemden düşmüştü, ancak son açıklama aynı konuyu tekrar gündeme taşıdı.

Ermenistan Anayasası'nın 52. maddesinde, Cumhurbaşkanlığı seçim sürecinde adaylardan herhangi birinin aşılamaz bir engelle karşılaşması durumunda, seçimlerin iki hafta erteleneceği belirtiliyor. Adaylardan birinin hayatını kaybetmesi durumunda ise yeni seçim kararı alınırken, seçimler bu kararın alındığı tarihten 40 gün sonra düzenleniyor.