İran'dan, Türkiye'ye 'Basın Özgürlüğü' eleştirisi
 
 İran Meclisi Adalet ve Yasa Komisyonu Başkanı Muhammed Ali İsfahani, Türk hükümetini basın özgürlüğünü engellemek ve medya mensuplarına baskı yapmakla suçladı. Türkiye’de hükümeti eleştiren gazetecilerin ’terörist’ diye suçlanarak baskı altına alındığını iddia eden İsfahani, Avrupa İnsan Hakları Mahkemesi’nde Türkiye’nin ifade özgürlüğünü çiğnediğine dair toplam 450 dava bulunduğunu hatırlattı. İsfahani, "Bu da Türkiye’de ifade özgürlüğü olmadığının kanıtıdır" dedi. Meclisi Adalet ve Yasa Komisyonu Başkanı Muhammed Ali İsfahani, Türk hükümetinin insan haklarına saygı göstermesi gerektiğini belirterek, "Gazetecileri ve ifade özgürlüğünü desteklemek demek demokrasiyi desteklemek demektir. Hükümet bir an önce gazetecilerin haklarına saygı gösterilmesi için adım atmalıdır" diye konuştu. İsfahani’nin eleştirisine karşı, bazı kesimler de geçen ay İran’ın muhalif gazetecilere yönelik başlattığı tutuklama olaylarını hatırlatarak İran’ın önce kendine bakması gerektiğini belirtti. 
 DHA