ABD'de 'Nemo'nun bilançosu ağırlaşıyor!
ABD'nin doğu yakasını vuran kar fırtınası Nemo'nun 40 milyondan fazla kişiyi etkilediği, şu ana kadar bir de can aldığı belirtildi.
Nemo nedeniyle elektriği kesilen abone sayısı 650 bini aştı.

Ülkenin, New York, New Jersey, Connecticut, Pennsylvania, Vermont, New Hempshire ve Massachusetts eyaletlerinde, saatte yer yer 120 kilometre hızla etkili olan Nemo'nun sebep olduğu zarar bilançosu ağırlaşıyor.

AA muhabirinin derlediği bilgilere göre, yoğun kar yağışı nedeniyle aracının kontrolünü kaybeden bir sürücünün çarptığı 74 yaşındaki Muril Hancock kaldırıldığı hastanede hayatını kaybetti.

Binlerce uçuşun iptal edilmesine, çok sayıda havaalanının kapanmasına yol açan far fırtınası nedeniyle NBA takımlarından 3'ü seyahat planlarını değiştirmek zorunda kaldı. Nemo'nun etkisini kaybetmeye başlamasıyla yoğun hava limanları yeniden çalışmaya başlarken, halen çok sayıda havalanının kapalı olduğu öğrenildi.

ABD Posta Servisi, Nemo sebebiyle 7 eyaletteki tüm teslimatları durdurdu.

Kar fırtınasının etkisini kaybetmesi üzerine tüm bölgede yoğun bir yol açma çalışması başlatıldı. Trafiğe araçla çıkmanın yasak olduğu bölgelerde kar temizlik araçları ana yolları kısa sürede açarken, toplanan karların görüntüsü minik tepeleri andırdı. Görevlilerin yanısıra ABD'liler de evlerinin çevresine temizlemek için hummalı bir çalışma içine girdi.