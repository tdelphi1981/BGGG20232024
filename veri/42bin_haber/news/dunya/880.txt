'Maliki'nin ses kaydı Talabani'yi hastanelik etti'
Irak'ın başkenti Bağdat'ta geçen hafta Başbakan Nuri el Maliki ile görüştükten sonra fenalaşan ve beyin kanaması geçirdiği için hastaneye kaldırılarak tedavisi Almanya'da süren Irak Cumhurbaşkanı Celal Talabani'nin hastanelik olmasına Başbakan Maliki ile bir ses kaydı tartışmasının neden olduğu öne sürüldü 
 Talabani’nin başdanışmanı Fexri Kerim’in Talabani ile Maliki’nin bir görüşmesinde kayıt ettiği ses kaydını gazetesindeki makalesinde yayımlaması üzerine Maliki’nin son görüşmede, Talabani’den haberi tekzip etmesini istediği ve reddedilince çıkan tartışma sırasında Talabani’nin fenalık geçirdiği ileri sürüldü.
 İnternette yayın yapan ve Irak’ta yaptığı özel haberlerle bilinen ’Avestakurd’ adlı internet sitesinde yer alan habere göre, 17 Aralık’ta Bağdat’ta Başbakan Nuri El Maliki ile görüşen Cumhurbaşkanı Celal Talabani görüşmede fenalaşarak hastaneye kaldırıldı. 
 
 Görüşmede, Başbakan Maliki’nin Cumhurbaşkanı Celal Talabani’den başdanışmanı Faxri Kerim’in gazetesinde kendisi ile ilgili yazdığı bir haberi tekzip etmesini istediği ileri sürüldü. Maliki’nin ses kaydından yola çıkarak, Maliki’nin Sünnilere hakaret ettiğini yazan Kerim’in yazısını tekzip etmenin doğru olmadığını söyleyen Talabani’nin bu nedenle Maliki ile tartıştığı belirtildi. Kanıtı ses kaydı olan bir makalenin tekzip edilemeyeceğini söyleyen Talabani’ye Maliki’nin tepki gösterdiği ve aralarındaki tartışmanın büyümesi üzerine Talabani’nin fenalıştığı ve hemen hastaneye kaldırıldığı belirtildi.
 
 SES KAYDINDA NE VARDI?
 
 Talabani’nin başdanışmanı olan Faxri Kerim’in kendisine ait Al Mada gazetesinde yazdığı bir makalede, bir gün Cumhurbaşkanı Talabani’nin yanına gelen Başbakan Maliki’nin Sünniler’e hakaret ettiği ve Musul için, "Onların hepsi işbirlikçi, hepsi Baasçıdır. Onları da alın Kürdistan bölgesine bağlayın, bizi onlardan kurtarın" dediğini yazmıştı.
 
 Kerim, bu konuşmanın ses kaydının kendisinde bulunduğunu yazmıştı. Yazının yayınlanması üzerine güvenlik güçlerinin devlet konutunda kalan Cumhurbaşkanı başdanışmanı Kerim’i buradan çıkarmak istedikleri ancak sonra vazgeçtikleri de belirtildi.
 
 DİYARBAKIR, (DHA)