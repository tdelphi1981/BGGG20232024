Kuran-ı Kerim yakan kişi gözaltına alındı
Sosyal paylaşım sitesi Facebook'taki profiline Kurban Bayramı'nın birinci günü, Kuran-ı Kerim yakarken çektirdiği fotoğrafı yükleyen Predrag Çosoviç adlı Sırp, başkent Belgrad'da gözaltına alındı.
 Belgrad Teknoloji Suçları Özel Yetkili Savcısı Branko Stamenkoviç, AA muhabirine yaptığı açıklamada, polisin Predrag Çosoviç adlı kişinin Facebook profiline Kuran-ı Kerim'i yakarken çekilmiş bir fotoğrafı yüklediği bilgisine 29 Ekim'de ulaştığını belirtti.
          
 Stamenkoviç, "Söz konusu kişi, dini ve milli duyguları incitme suçunu işlediğini fotoğrafları yayımlayarak kanıtlamıştır. İlgili şahsın 30 Ekim'de kimliği belirlendi ve kendisi gözaltına alındı" dedi.
          
 Belgrad Bölge Mahkemesi'nin savcılığın talebi üzerine 48 saat gözaltı  süresi verdiğini ifade eden Stamenkoviç, "İlgili şahsın işlediği suç geniş kitlelerin incinmesine yol açan bir suçtur. Kendisiyle ilgili soruşturma ve diğer gerekli işlemler yürütülüyor" diye konuştu.
          
 Bu arada Çosoviç'in Facebook profiline, Kuran-ı Kerimi yakarken yüklenen fotoğrafın yanı sıra, birinci ve ikinci dünya savaşlarında onbinlerce insanın katledilmesinden sorumlu radikal Sırp Çetnik hareketinin simgelerin yer aldığı giysilerle çekilmiş fotoğraflarının da bulunduğu belirtildi.
          
 Facebook'taki sayfasına Kurban Bayramı hakkında yorum da yazan Çosoviç'in mesajında, Sırbistan'daki Müslümanlara "Türk" dediği ve "gelecek bayramı görmeyeceklerini ümit ettiğine" yönelik ifadeler yer alıyor.
          
 AA
  