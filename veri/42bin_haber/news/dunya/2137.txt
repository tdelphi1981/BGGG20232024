Türkiye'ye 'basın özgürlüğü' eleştirisi
Merkezi Paris'te bulunan Sınır Tanımayan Gazeteciler Örgütü, 2013 Dünya Basın Özgürlüğü Sıralaması'nı açıkladı. Raporda, 2005ten bu yana sıralamada gerileyen Türkiye ile ilgili ağır ifadeler kullanıldı.
Sınır Tanımayan Gazeteciler Örgütü'nün (RSF) açıklamasında, Türkiye'nin geçen yıla oranla altı basamak aşağıya inerek 154'üncü sırada yer aldığı bildirildi.

Açıklamada, 'Çeşitli ve canlı bir medya ortamına rağmen, Türkiye hedeflediği bölgesel model olma durumuna uygun olmayan bir yerde' ifadesi kullanıldı.

RSF açıklamasında, terörle mücadele adına alınan önlemler çerçevesinde, 'demokratik Türkiye bugün gazeteciler için dünyanın en büyük hapishanesi' denildi.

Almanya geriledi

Listede, Finlandiya, Hollanda ve Norveç ilk üç sırayı alan ülkeler oldu. AB ülkeleri içinde İtalya'nın 57'nci sırada yer aldığı RSF Dünya Basın Özgürlüğü Sıralaması'nda, Fransa 37'nci sırada gösterildi.

Geçen yıl 16'ncı Sırada yer alan Almanya ise bu yıl bir basamak geriledi.

Avrupa'da Yunanistan 84, Bulgaristan 87, Arnavutluk 102, Makedonya 116'ncı sırada yer alan ülkeler arasında gösterildi.

Rusya'nın 148'inci olarak gösterildiği sıralamada, Azerbaycan 156, Kazakistan 160, Türkmenistan 177'nci sırada yer aldı.

Kuzey Kore (178) ve Eritre (179) ise her yıl olduğu gibi listenin sonunda yer buldu.

DW Türkçe