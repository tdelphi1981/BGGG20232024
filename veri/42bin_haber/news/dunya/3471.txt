Ahmedinejad, Chavez'in cenazesine katılacak
İran Cumhurbaşkanı Mahmud Ahmedinejad, Venezuela Devlet Başkanı Hugo Chavez'in cenaze törenine katılacak.
Fars Haber Ajansı, Cumhurbaşkanı Ahmedinejad'ın, Chavez için düzenlenen cenaze törenine katılmak için Venezuela'nın başkenti Caracas'a gideceğini duyurdu.

Latin Amerika ülkelerinin liderleri başta olmak üzere çok sayıda ülkenin hükümet ya da devlet başkanlarının katılması beklenen cenaze töreninin cuma günü düzenlenmesi bekleniyor.

Ahmedinejad başkanlığında toplanan bakanlar kurulu, Chavez'in hatırasına ve Venezuela halkına saygı amacıyla ülkede bir günlük genel yas ilan etmişti.

Ahmedinejad, yayımladığı mesajda da Chavez'i kaybetmekten büyük üzüntü duyduklarını belirtmiş, Venezuela halkı ve tüm halklar için başsağlığı dileğinde bulunmuştu.

Chavez;den övgüyle bahseden Ahmedinejad, 'Venezuela halkı cesur ve yiğit bir evladını, dünya bilge ve devrimci bir lideri kaybetti' ifadesini kullanmıştı.