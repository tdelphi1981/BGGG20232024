Denktaş, mezarı başında anıldı
KKTC'nin Kurucu Cumhurbaşkanı Rauf Denktaş, ölümünün birinci yıldönümünde Lefkoşa'da Cumhuriyet Parkı'ndaki mezarı başında, düzenlenen törenle anıldı.
Törene, KKTC Cumhurbaşkanı Derviş Eroğlu, Cumhuriyet Meclisi Başkanı Hasan Bozer, Başbakan İrsen Küçük, 2. Cumhurbaşkanı Mehmet Ali Talat, Türkiye'nin Lefkoşa Büyükelçisi Halil İbrahim Akça, Kıbrıs Türk Barış Kuvvetleri Komutanı Korgeneral İsmail Serdar Savaş, Güvenlik Kuvvetleri Komutanı Tuğgeneral Baki Kavun, Rauf Denktaş'ın eşi Aydın Denktaş, oğlu Demokrat Partisi (DP) Genel Başkanı Serdar Denktaş, ailesi, muharip derneklerin temsilcileri ve vatandaşlar katıldı.

Törende protokol sırasına göre çelenklerin konulmasının ardından, saygı duruşu, İstiklal Marşı'nın okunmasıyla bayrakların göndere çekilmesi ve yarıya indirilmesi yer aldı. Anıt Özel Defteri'nin imzalanmasından sonra ise Cumhurbaşkanı Derviş Eroğlu bir konuşma yaptı.

Cumhurbaşkanı Eroğlu, Kurucu Cumhurbaşkanı Rauf Denktaş'ın destansı yaşamını, Kıbrıs Türkü için başardıklarını, eserlerini anlatmak için onlarca kitap, saatlerce süren belgesellerin az geleceğini belirtti.

Rauf Denktaş'ı en kısa bir şekilde anlatması istenmesi halinde şöyle anlatabileceğini ifade etti: " O Kıbrıs sevdalısı, Türklük şuuru çok yüksek, egemenlik, bağımsızlık tutkunu siyasi dehası hayli parlak, Kıbrıs Türk halkını toplum noktasından alıp, devlet sahibi bir halk noktasına taşıyan, Anavatan Türkiye'nin Kıbrıs Türkleri için önemini çok iyi bilen, Anavatan Türkiye'ye yürekten bağlı bir lider idi."

Törende bazı vatandaşlar, üzerinde Rauf Denktaş'ın resmi ile KKTC bayrağı bulunan bayraklar ve üzerinde "Denktaş Babatürk Emanetin Namusumuzdur", "Babatürk Denktaş Yolumuzdan Ayrılmayacağız" yazılı pankartlar tuttu.

Cumhurbaşkanı Derviş Eroğlu törende yaptığı konuşmada, "Bugün Türk milletinin, Kıbrıs Türklüğü'nün, bir milli kahramanının, eşine az rastlanır bir direnişçi, diplomat, devlet adamı olan Kuzey Kıbrıs Türk Cumhuriyeti'nin Kurucu Cumhurbaşkanı Rauf Denktaş'ın birinci ölüm yıldönümü dolayısı ile kabri başında toplanmış bulunuyoruz." dedi.

Yakınlarının ifadelerine göre Kurucu Cumhurbaşkanı Denktaş'ın ölmeden kısa süre önce Rum liderine hitaben; "Söyle kendilerine burası bağımsız bir cumhuriyettir." dediğini hatırlatan Cumhurbaşkanı Eroğlu, bunu aynı zamanda Kurucu Cumhurbaşkanının Kıbrıs Türk Halkı'na en önemli vasiyeti olarak değerlendirdiğini ifade etti.

Anıt Özel Defteri'ne Cumhurbaşkanı Derviş Eroğlu, Lefkoşa Büyükelçisi Halil İbrahim Akça, Kıbrıs Türk Barış Kuvvetleri Komutanı Korgeneral İsmail Serdar Savaş ve Güvenlik Kuvvetleri Komutanı Tuğgeneral Baki Kavun duygu ve düşüncelerini yazdı.