ABD, İHA saldırısını tartışıyor
ABD’de NBC kanalının ortaya çıkardığı belgeler, 2011 yılında El Kaide militanı oldukları belirtilen iki Müslüman Amerikalının CIA’in yönettiği insansız hava aracı (İHA) saldırısıyla öldürülmesini tekrar gündeme taşıdı.
 Basına sızan Adalet Bakanlığı’na ait ‘Beyaz Kâğıt’ başlıklı 16 sayfalık belgeler, ABD yönetimine savaş durumunda olunan bölgelerde El Kaide veya ilişkili güçlerle bağlantısı olan ABD vatandaşlarına yönelik operasyon ve öldürme izni veriyor.
 2011 yılında Yemen’de gerçekleşen bir olayda ABD’ye ait İHA saldırısında El Kaide liderlerinden olduğu iddia edilen Yemen asıllı imam Anwar al-Awlaki ve Samir Khan öldürülmüştü. İki ismin terör örgütü ile bağlantısı olduğuna dair ciddi kanıtlar olsa dahi ABD vatandaşı olmaları ve bu ülkede hiçbir suça karışmamaları tartışmalara yol açmıştı.
 Belgenin ortaya çıkmasının ardından 11 Senatör, Obama’ya yazdıkları mektupta bu zamana kadar insansız hava aracı saldırılarıyla hayatını kaybeden ABD vatandaşlarının öldürülmesini haklı çıkaracak yasal dayanakların açıklanmasını istedi. Senatörler ayrıca 50 sayfa olduğu iddia edilen ‘Beyaz Kağıt’ bildirisinin tamamını görmeyi talep etti. Bazı Kongre üyeleri de İHA kullanımına sınırlama getirilmesi gerektiğini yönünde açıklamalarda bulundu.
 Beyaz Saray Sözcüsü Jay Carney, gündelik basın toplantısında gazetecilerin bu yöndeki sorularına cevap verdi. Obama’nın ABD ve vatandaşlarını koruma sorumluluğunu ciddiye aldığını ifade eden Carney, başkanın El Kaide’ye yönelik savaşı Anayasa ve yasalara uygun bir şekilde yürüttüğünü söyledi.
 CIA’İN SUUDİ ARABİSTAN'DA GİZLİ İHA TESİSİ VAR
 Ülkede bu tartışmalar yaşanırken bir deşifre haberi de New York Times’tan geldi. Gazete CIA’in Yemen’de El Kaide militanlarına karşı kullandığı İHA’ların Suudi Arabistan’daki gizli bir tesisten yönetildiğini iddia etti.
 Habere göre Suudi Arabistan’daki tesis Obama yönetiminin 2009 yılında Yemen’de İHA’ların kullanılmaya başlanmasına karar verilmesinden sonra sessiz sedasız inşa edilmeye başlandı. Gazeteye açıklama yapan ABD’li bazı yetkililer, bu tesisin ilk defa 2011 yılında Awlaki’nin öldürülmesinde kullanıldığını ifade etti. 
  