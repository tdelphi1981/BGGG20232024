'Ben tutuklandım, tecavüzcüler ödüllendirildi'
8 Mart Dünya Kadınlar Günü'nde, Guardian gazetesi bir kadına karşı şiddet haberini işliyor sayfalarında.
Haber askerler tarafından tecavüze uğrayan ve şikayet ettiği için hapis cezası alan Somalili bir kadının hikayesini anlatıyor.

Habere göre Lul Ali Osman Barake Somali'de çatışma nedeniyle yerinden edilenler için kurulan kampta yemek dağıtım yerine gittiği sırada bir grup asker tarafından alıkonuluyor ve tecavüze uğruyor.

Barake'nin şikayetiyle başlayan dava sürecinde ne hastane yetkilileri, ne polis, ne de yargının kendisine destek olduğu belirtiliyor.

Barake'nin yaşadıklarını bir gazeteciye anlatması üzerine, hem kendisinin hem de gazeteci Abdiaziz Abdinur İbrahim'in hapis cezası aldığını aktaran haber, uluslararası tepki üzerine Barake'ye verilen bir yıllık hapis cezasının düşürüldüğünü belirtiyor.

Ancak gazeteci İbrahim basamadığı haberi nedeniyle aldığı altı ay hapis cezasını yatmaya devam ediyor.

Barake Guardian'a verdiği röportajda 'ben tutuklandım, tecavüzcüler ödüllendirildi' diyor. Gazete, Barake'nin kendisine yapılanlar nedeniyle şiddet ve tecavüz mağduru kadınların seslerini çıkaramayacağını ve gazetecilerin de bu vakalara yaklaşmayacağını söylediğini aktarıyor.

Haberde, insan hakları gruplarının ve Somali Gazeteciler Sendikası'nın tutuklu gazetecinin serbest bırakılması için harekete geçtiği belirtiliyor.

Eşinin de desteğiyle adalet mücadelesine devam eden Barake'nin şu sözlerini aktarıyor gazete: "Ben yerimden edildim. Okuma yazmam yok ve bundan yararlanmaya çalıştılar. Onlar hükümetin ve polisin itibarını korumaya çalıştılar. Ben bir mağdurdum ama beni tutukladılar. Onları ölsem de affetmeyeceğim".

BBC Türkçe