Dünyanın en büyük havayolu şirketi kuruluyor
 
 American Airlines havayollarının iflas etmiş olan ana şirketi AMR Corp ve US Airways Group arasındaki birleşme kararı, her iki şirketin yönetim kurullarında onaylandı. 
 Konu hakkında yakın bilgi sahibi olan kaynaklar, bu birleşmeyle 11 milyar dolarlık tahmini piyasa değeriyle, dünyanın en büyük havayolu şirketinin doğacağını söylediler. 
 Birleşmenin ardından American Airlines adını alacak yeni şirket US Airways Üst Yöneticisi Doug Parker tarafından yönetilecek. AMR Corp şirketinin Üst Yöneticisi Tom Horton da oluşturulacak yeni şirkette 2014 yılı ortalarına kadar yönetim kurulu başkanı olarak görev yapacak. 
 YÜZE 72’Sİ AMR’NİN 
 Varılan anlaşmayla AMR Corp şirketinin alacaklıları ve büyük olasılıkla da hissedarları, yeni şirketin hisselerinin yüzde 72’sine, US Airways hissedarları da geri kalanına sahip olacak.Birleşmeye ilişkin resmi açıklamanın bugün yapılması bekleniyor. 
 İFLAS KORUMA ALTINDA
  
 Birleşme görüşmeleri, 2011’den beri iflas koruması altında yeniden yapılandırmaya giden AMR Corp şirketinin alacaklılarının ısrarlı istekleri üzerine Ağustos ayından beri yürütülüyordu. Anlaşmanın geçerli olması için, AMR Corp şirketinin iflastan korunmasıyla görevlendirilmiş yargıç ve tekelleşmeyle mücadele denetim kurulu yetkililerince onaylanması gerekiyor. 
 Birleşmenin resmiyet kazanması halinde dünyanın en büyük havayolu şirketi haline gelecek olan American Airlines, bölgesel işbirliğine gittiği şirketlerin personeli dışında kalan 95 bin çalışanı ve 900’ü aşkın uçak filosuyla günde 3200 sefer yapacak. 
 Birleşmenin gerçekleşmesiyle, ABD’deki hava trafiğinin yüzde 75’inin kontrolü, ülkedeki 4 büyük havayolu şirketi olan American Airlines, United Airlines, Delta Airlines ve Southwest Airlines’ın eline geçecek. 
 AA/NTVMSNBC