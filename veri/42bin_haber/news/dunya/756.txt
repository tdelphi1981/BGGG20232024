Kürt yönetiminden kritik karar
Irak Kürt Bölgesel Yönetimi (IKYB), Irak anayasasında 'sorunlu bölgeler' olarak adlandırılan bölgelere, "Kürt bölgesinin dışındaki Kürt toprakları" deme kararı aldı. Erbil ile Bağdat arasındaki gerilimi sona erdirme çabaları devam ederken, Irak Kürt Bölgesel Yönetimi kritik bir karar aldı.

Irak Kürt Bölgesel Yönetimi (IKBY) Başkanlığı'ndan yapılan yazılı açıklamada, IKYB'nin, Irak anayasasında 'sorunlu bölgeler' olarak adlandırılan bölgeler için bundan sonra "Kürt bölgesinin dışındaki Kürt toprakları" ismini kullanacağı belirtildi.

Açıklamada, kararın 12.12.2012'de alındığı ve bugün kamuoyuna duyurulduğu ifade edilerek, Irak hükümetinden üst düzey yetkililerin, anayasada 'sorunlu bölgeler' olarak adlandırılan bölgeleri anayasaya aykırı bir şekilde 'karışık' bölge olarak tanımlamaları nedeniyle IKYB'nin bu kararı aldığı, sorunlu bölgelere bundan sonra "Kürt bölgesi dışındaki Kürt toprakları" denileceği kaydedildi.

Alınan kararın, duyurulduğu günden itibaren bütün resmi yazışmalarda ve eğitim kurumlarında geçerli olacağı belirtilerek şöyle denildi: "Irak hükümetinden üst düzey yetkililer, Irak anayasasından hızla uzaklaşarak 'sorunlu bölgelere', hiçbir yasal belgede olmayan isimler takarak anayasayı çiğniyorlar. Iraklı yetkililer bu sorunları anayasanın 140. maddesine göre çözmek istemiyorlar. Alınan karar doğrultusunda bundan sonra 'sorunlu bölgeler', "Kurdistan bölgesi dışındaki Kürt toprakları" olarak isimlendirilecek. Bütün resmi ve yarı resmi kurumlar bu kararı uygulayacak. Karar yayınlandığı gün itibariyle geçerlidir."

Tartışmalı bölgeler

ABD'nin Irak'ı işgal ettiği 2003'ten sonra hazırlanıp kabul edilen Irak anayasasında, bazı bölgelerin IKBY sınırlarına dahil edilip edilmemesine gelecekte karar verilmesi öngörülmüştü. 

Anayasada "tartışmalı bölgeler" olarak adlandırılan toprak parçalarında Kürtler dışında Türkmenler ve Araplar gibi farklı etnik grupların da yaşıyor olması konunun çözümünü güçleştirmişti.

"Tartışmalı bölgeler"in en önemlisi Kerkük. Bunun yanında Selahaddin, Diyala ve Musul vilayetlerinde de bazı ilçeler ve nahiyelerin IKBY sınırlarına dahil edilmesi konusunda Kürt yetkililerle merkezi hükümet arasında anlaşmazlık yaşanıyor.

Geçtiğimiz ay ortasında Kürt yönetimi ile Başbakan Nuri el-Maliki arasında gerilimin tırmanması ve askeri çatışma ihtimalinin artmasından sonra uzlaşma görüşmeleri yapılmış ancak sonuç alınamamıştı.

Kürt yönetimi son olarak, önceki gün aldığı kararı bugün akşam saatlerinde açıklayarak, "tartışmalı bölgeler"i bundan sonra "Kürt bölgesinin dışındaki Kürt toprakları" olarak adlandıracağını duyurdu.

IKBY'den yapılan açıklamada Irak hükümetinden üst düzey yetkililerin Anayasa'da "tartışmalı bölgeler" olarak adlandırılan yerleri artık "karışık bölgeler" olarak tanımlamaları nedeniyle Kürt yönetiminin yeni bir karar almak zorunda kaldığı belirtildi.