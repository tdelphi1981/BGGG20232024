Mısır ve İsrail görüşmelere başladı
Mısır'ın yönetici kadrosuna yakınlığıyla bilinen Güvenlik Uzmanı Samih Seyf el-Yezel, Gazze'ye saldırıların durdurulması için bazı kanallar üzerinden Mısır ile İsrail arasında geniş çaplı görüşmeler yapıldığını bildirdi. 
Yezel, AA muhabirine yaptığı açıklamada, İsrail'in Gazze'ye düzenlediği saldırıları durdurması için Mısır ile İsrail arasında görüşmelerin devam ettiğini belirterek, Mısır'ın Gazze halkını İsrail'in saldırılarından korumaya çalıştığını ifade etti. 
Cumhuriyet Siyasi Araştırmalar Merkezi Müdürü Yezel, Mısır Cumhurbaşkanı Muhammed Mursi ile mevkidaşı ABD Başkanı Barack Obama arasında gerçekleşen telefon görüşmesinde, saldırıların durdurulması için Mısır ile İsrail arasında adı açıklanmayan kanal aracılığıyla görüşmelerin yapılmasının ele alındığını dile getirdi. 
"Mısır'ın elinde İsrail'e baskı yapabileceği bazı kozların bulunduğunu" ifade eden Yezel, bunlardan birinin iki ülke arasındaki ticareti durdurmak diğerinin de Mısır-İsrail ilişkilerini kesme olduğunu ifade ederek, bunun da iki ülke arasındaki barış anlaşmasını etkileyeceğini, ancak Mısır'ın olayı tırmandırıcı uygulamalara gitmeyeceğini kaydetti.