Filipin hükümeti ile Müslümanlar 'özerk bölge'de anlaştı
FİLİPİNLER'DE tarihi anlaşma... Hükümet ve 40 yıldır yönetime karşı mücadele veren Müslümanlar barıştı!
 Filipinler Devlet Başkanı III. Benigno Aquino ile ülkenin en büyük Müslüman grubu Moro İslami Kurtuluş Cephesi'nin (MİKC) lideri El Hac Murad İbrahim'in huzurunda çerçeve anlaşması imzalandı. Malezya'nın arabuluculuğuyla yaklaşık 15 yıl süren barış görüşmelerinin ardından taraflar, ülkenin güneyindeki Müslüman azınlık tarafından idare edilecek yeni bir özerk bölge kurulması için uzlaşmıştı.
 ACILARI YAŞADIM
 Filipinler Devlet Başkanı Aquino, törendeki konuşmasında, çerçeve anlaşmayı nihai barış için önemli bir başlangıç olarak değerlendirdi ve ekledi: 'Ben bu acıları en derinden yaşadım. Baskıcı bir yönetim nedeniyle babamı kaybettim. Adalete yıllardır diktatörlük nedeniyle hasret kaldım. O yüzden Bangsamoro Müslümanlarını çok iyi anlıyorum. Bu anlaşma sadece tarihi bir dönüm noktası değil, aynı zamanda her Filipinli çocuğa kendi kaderini kendi belirleme fırsatını verecek.' MİKC lideri İbrahim de 'Anlaşma, Bangsamoro Müslümanlarının kimliğini ve tarihini geri kazanmaları açısından dönüm noktası' ifadesini kullandı.
 11 bin kişilik silahlı güç tasfiye 
 BARIŞ görüşmelerine arabuluculuk yapan Malezya Başbakanı Necib Rezak ise MİRC'e ait 11 bin kişilik silahlı gücün zamanla tasfiye olacağına dikkat çekerek, bölgedeki özerk yönetimin kuruluşu ve idaresi için bir yasa tasarısı hazırlanacağını söyledi. Müslümanların çoğunlukta olduğu ülkenin güney bölgesinde, merkezi yönetime karşı on yıllardır süren ayaklanmalarda yaklaşık 120 bin kişi hayatını kaybetmişti. AA