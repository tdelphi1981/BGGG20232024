Yeni Obama sert ve yenilikçi olacak
ABD Başkanı Barack Obama'nın yemin töreninde yüzbinlerce kişi önünde yaptığı yenilikçi konuşma, ülke gündemine oturdu. Amerikan medyası, Cumhuriyetçileri kastederek, "Bu ülke içinde özgürlüğün bazı şanslılar, mutluluğun da belli bir azınlık için olduğuna inanmıyoruz" diyen Obama'nın, ikinci döneminde daha sert bir politika izleyeceği yorumunu yaptı.
Konuşmanın adeta bir bağımsızlık ilanı olduğu noktasında birleşen ABD basını, Obama'nın 4 yıl önce kendisine oy veren liberallerin beklentilerini karşılayacak bir başkan olacağının işaretini verdiğini yazdı. New York Times, "Konuşma, kendini geliştirmiş ve af dilemeyen bir başkan ortaya çıkardı" başlığıyla verdiği haberde, 4 yıl önce başa geldiğinde birçok krizle yüzleşmek zorunda kalan Obama'nın, Beyaz Saray'ın ilerici değerlerini gerçekleştirmek için tüm gücünü kullanmaya niyetli olduğunu yazdı. 

Washington Post gazetesi, "Bu öyle bir konuşmaydı ki ancak yeniden seçilemeyeceğinin farkında olan birisi tarafından yapılabilirdi. 2009'a nazaran çok farklı bir konuşma yaptı. Bu, Obama'nın bağımsızlığıydı. Konuşmanın özeti: Ben başkanım, bunu kabullenin" yorumunu yaptı. Obama'nın özellikle kadın hakları, çocukların şiddetten uzak tutulması, eşcinsel hakları ve göçmenlik konusunda yaptığı açıklamalar liberal kesimde memnuniyetle karşılanırken Cumhuriyetçi kesimden tepki gördü. 

Basına açıklamada bulunan Temsilciler Meclisi'nin Cumhuriyetçi üyesi Pete Sessions, "Şaşkınlık içindeyim. Birden bire şunu anladık ki seçimlerden sonra Amerika'nın büyük geleceğini değil, düşüşünü yöneteceğiz" iddiasında bulundu.