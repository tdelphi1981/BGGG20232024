ABD'deki okul katliamı Almanya'yı harekete geçirdi
ABD'de 20'si çocuk toplam 27 kişinin hayatını kaybettiği okul katliamı sonrasında Almanya'da silah bulundurma ve silah satışının kontrol altına alınması ile ilgili tartışmalar tekrar gündeme geldi.
 Baden Württemberg Eyaleti İçişleri Bakanı Reinhold Gall, toplumun şiddet eğilimine karşı bilinçlendirilmesi gerektiğini söylerken Yeşiller Partisi Eşbaşkanı Cem Özdemir, ABD'deki katliamın Almanya için ders niteliğini taşıması gerektiğini söyledi.
 Amerika Birleşik Devletleri'nde dört gün önce bir ilköğretim okuluna düzenlenen ve 20'si çocuk toplam 27 kişinin hayatını kaybettiği silahlı saldırı sonrasında silah bulundurma ve silah satışının kontrol altına alınması ile ilgili tartışmalar ABD'de olduğu gibi Almanya'da da yeniden canlandı.
 ALMANYA'DA KAYITLI 17 MİLYON SİLAH VAR
 2009 yılı Mart ayında da Stuttgart yakınlarındaki Winnenden şehrinde bulunan Albertville-Realschule okuluna babasına ait silahlarla saldırı düzenleyen Tim K., Kendisi dahil 16 kişiyi öldürmüştü. Almanya'da kayıtlı olarak 17 milyon silahın olduğunu dile getiren Baden Württemberg Eyaleti İçişleri Bakanı Reinhold Gall, bu sayının çok fazla olduğunu ve bunun farkında olunması için çalışmalara devam edileceğini vurguladı.  Bakan Gall, bir radyoya verdiği demeçte, silah edinmek isteyenlerin, 'neden bir silaha ihtiyacı' olduğunu çok iyi düşünmeleri gerektiğini hatırlattı. Baden Württemberg Eyaleti'nin sportif alanda da yüksek kalibreli silahların yasaklanmasından yana olduğunu, ancak bu konuda federal çoğunluğun sağlanması gerektiğine dikkat çeken Bakan Gall, bu konuda da çoğunluğun ikna edilmesinin şart olduğunu kaydetti.
 YASAKLAMA YETMEZ TOPLUM BİLİNÇLENMELİ
 Son on yılda ve özellikle 2009 yılında Winnenden'de yaşanan silahlı saldırıdan sonra silah edinme ve silah kullanımı ile ilgili şartların sertleştirildiğine dikkat çeken Bakan Gall, bu konuda kontrollerin de sıklaştırıldığını söyledi. Sadece silahın sahibinin kullanımına imkan verecek olan 'Biometrik Emniyet' uygulamasının hayata geçirilmesini arzu ettiklerini belirten Bakan Gall, bu tür olayların yaşanmaması için sadece yasakların yeterli olmayacağını, toplumun da şiddet eğilimine karşı bilinçlendirilmesi gerektiğini hatırlattı.
 ÖZDEMİR: EVLERDE SİLAH BULUNDURMA YASAKLANMALI
 Yeşiller Partisi Eşbaşkanı Cem Özdemir, ABD'nin Connecticut eyaletinde 27 kişinin ölümüyle sonuçlanan okul katliamının Almanya için ders niteliğini taşıması gerektiğini söyledi. Özdemir, "Connecticut'taki küçük çocukları hedef alan katliam, evde silah bulundurmanın cebbarların katletmesini ne kadar kolaylaştırdığına acı bir örnek." dedi.
 Özdemir, Alman silah lobileri aksini iddia etse de silahların öldürmek için yapıldığını, zararsız oyuncak veya spor aleti olmadığını belirterek, "Bunların evlerimizde ve apartmanlarımızda işi yoktur." diye konuştu. Berliner Zeitung'a açıklama yapan Özdemir, silahların evlerde bulundurulmasının yasaklanması gerektiğini söyledi.
 ABD'de geçen hafta Connecticut eyaletindeki küçük bir kasaba olan Newtown'da meydana gelen ilkokul baskınıyla sarsılmıştı. Bu olaydan sonra ABD'de Amerikan anayasasının vatandaşlara "silah sahibi olma ve taşıma" hakkı veren 2. maddesinin sertleştirilmesiyle ile ilgili tartışmalar canlandı.
 CİHAN
  