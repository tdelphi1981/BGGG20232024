Japon vekil: Kürtajı yasaklayalım
Japonya'da iktidarda bulunan Liberal Demokrasi Partisi vekillerinden Seiko Noda, nüfusun azalmasının önüne geçebilmek için kürtajın yasaklanmasını önerdi. Japon vekil, "Kürtajı yasaklamakla kalmayacağız, evlat edinme için de yasalar oluşturacağız. Çocukların toplum içinde büyüyebilecekleri bir ortam oluşturmaya çalışacağız." dedi.
1993 yılından beri milletvekili olan Seiko Noda, ülkenin önde gelen gazetelerinden Asahi'ye yazdığı yazıda nüfusun artması için kürtajın yasaklanmasını önerdi. Noda, Japonya'da yılda 200 bin bebeğin aldırıldığını belirterek azalan nüfus sorununu çözmek için buradan başlamak gerektiğini söyledi. Japon vekil, meclisin üst kanadı için yaz aylarında yapılacak seçimlerin ardından kürtajın yasaklanmasını gündeme getireceğini belirtti. 

Japonya'da azalan nüfus, ülkenin geleceği ve ekonomisi için büyük sorun teşkil ediyor. 2012 yılında ülke nüfusu, 212 bin kişi daha azalırken, 126 milyonluk nüfusun yüzde 20'si 65 yaşın üstünde. Nüfustaki bu düşüşün önüne geçebilmek için ise çeşitli önlemler gündeme gelmeye devam ediyor.