3,5 yıldır bisikletle dünyayı turluyorlar
 
 Fransa’dan 3,5 yıl önce bisikletle dünya turuna çıkan 7 bisikletçi, Karadeniz sahil yolunu takip ederek İnebolu’ya ulaştı. Fransa’nın başkenti Paris’in Cesson kasabasında yaşayan 26-28 yaşlarındaki 7 genç, 2009 yılında bisikletle dünyayı gezmek için yola çıktılar.  
 Fransa’dan yola çıkan gençler, önce İspanya’ya oradan da kargo gemisiyle 1 ay süren yolculukla Arjantin’e ulaştı. Sırasıyla Bolivya, Kolombiya, Panama, Kostarika, Nikaragua, Honduras, Guatemala ve Meksika’yı bisikletle geçen gençler, Amerika’dan sonra Hong Kong, Çin, Vietnam ve Kamboçya’ya vardı. Aralık ayında İran’a ulaşan ekip Türkiye’ye giriş yaptı. 
 Karadeniz sahil yolunu takip ederek İnebolu’ya gelen gençler, 5 ay sonra Fransa’ya ulaşmayı hedefliyor. Geceyi İnebolu’da geçiren ekipte yer alan Cyril Faveaux, amaçlarının bisikletle dünyayı gezmek olduğunu söyledi.  
 Dünya turuna çıkmaya 2007 yılında karar verdiklerini belirten Faveaux, "Projemizi ailemize açtığımızda okulumuz olduğu için izin vermediler. 
 Biz de ailelerimizle anlaşma yaptık. İki yıl boyunca hem okula devam edip bitirdik hem de çalışıp para biriktirdik. Karşılığında ailelerimiz dünya turuna çıkmamıza izin verdi. Biz de 9 Eylül 2009 tarihinde yola çıktık. 3 yıl 5 ayda 26 ülkeyi geçerek 36 bin kilometre yol kat ettik. Yolculuğumuzu 5 ay sonra tamamlayıp evimize dönmeyi planlıyoruz" diye konuştu. 
 Ziyaret ettikleri şehirlerde akrobasi ve müzik gösterileri yapıp para topladıklarını belirten Faveaux, "Yolculuğumuz çok iyi geçiyor. Küçük kazalar dışında pek aksilikle karşılaşmadık. Bol bol arkadaş edindik. Türkiye’yi çok beğendik. Fakat Erzurum’daki yolculuğumuz aşırı soğuk nedeniyle çok zor geçti" ifadesini kullandı.  
 AA