Rusya Duması kamuda sigara yasağını onayladı
Rusya Devlet Duması, halka açık yerlerde sigara içilmesini yasaklayan kanun tasarısını onayladı. Parlamentonun alt kanadında 441 evet oyu alan tasarıyla, Rusya'da "devlet daireleri, yüksek öğretim kurumları, okul, hastane, restoran, tren, havalimanı, otobüs ve tren garları, merdiven, asansör, otobüs durağı ve çocuk oyun alanı" gibi halka açık çeşitli yerlerde sigara içilmesi yasaklandı.

Dünya Sağlık Örgütü'nün sigarayla mücadele konvansiyonu çerçevesinde hazırlanan tasarıya göre, internet dahil bütün basın yayın kuruluşlarında sigaranın reklamı yapılamayacak, elektronik sigara dahil, sigarayı çağrıştıran sakız bile satılamayacak.

1 Haziran 2013 tarihinden itibaren kademeli olarak yürürlüğe girecek yasağın diğer maddeleri 1 Haziran 2014'ten itibaren geçerli olacak.

Dünyada en yüksek sigara içme oranına sahip ülkelerden Rusya'da bir paket sigara, Avrupa ülkeleri ve Amerika'daki fiyatların çok altında, yaklaşık bir dolardan satılıyor.