Sri Lanka'da bir gazeteci silahlı saldırıya uğradı
Sri Lanka'da, Faraz Shaukarally isimli gazeteci, kimliği belirsiz kişiler tarafından silahlı saldırıya uğradı.
Sunday Leader gazetesinde çalışan Shaukarally'nin, başkent Colomba'daki evinde dün gece 3 kişi tarafından silahlı saldırıya uğradığı açıklandı.

Gazetenin Genel Yayın Yönetmeni Sakunthala Perera, Shaukarally'nin boynundan vurulduğunu ve vurulmadan önce can güvenliğini tehlikede olduğunu söylediğini belirtti.

Ağır yaralanan gazetecinin, bir soruşturma ile ilgili yazılar yazdığı ve saldırının söz konusu yazılarla ilgisi olabileceği tahmin ediliyor.

4 yıl önce de Sunday Leader'ın yayın yönetmeni Lasantha Wickrematunge kafasından vurularak öldürülmüştü.

Olaydan sonra saldırının failleri bulunamamış ve Wickrematunge'in öldürülmesi ülkede basın özgürlüğü konusunda birçok tartışmayı da beraberinde getirmişti.

Uluslararası Af Örgütü, Sri Lanka'da 2006'dan bu yana 14 basın mensubunun öldürüldüğünü açıklamış, Sri Lanka Gazetecileri Koruma Cemiyeti de 2010'da, Sri Lanka'nın gazeteciler için dünyanın en tehlikeli 4'üncü ülkesi olduğuna vurgu yapmıştı.