Ülkede Taliban'a karşı tepki büyüyor
Pakistan'da Taliban militanlarının, kızların okuması için kampanya yürüten 14 yaşındaki Malala Yusufzay'ı vurması, ülkede büyük tepkiye neden oldu.
 Taliban örgütü tarafından üstlenilen saldırıyı Cumhurbaşkanı, Başbakan ve insan hakları örgütleri kınarken, Malala'nın tedavi için gerekirse yurt dışına gönderilebileceği belirtildi.
          
 Cumhurbaşkanı Asıf Ali Zerdari yaptığı yazılı açıklamada, saldırının Pakistan'ın aşırılık yanlısı militanlarla mücadelesini ve hükümetin kadınların eğitime katılması konusundaki kararlılığını sarsmayacağını vurguladı.
          
 Başbakan Raja Pervez Eşref de yaptığı açıklamada, bu zihniyete karşı mücadele etmek zorunda olduklarının altını çizerek, "14 yaşındaki bir kız çocuğuna kurşun sıkan bu zihniyet devam ederse, hangimizin kızı güvende olabilir" dedi.
          
 Öte yandan, Taliban sözcüsü İhsanullah İhsan yerel bir muhabire yaptığı açıklamada, Malala'yı defalarca uyardıklarını, buna rağmen konuşmaya devam ettiği için vurduklarını söyledi. İhsan, Malala'yı hastaneden sağ çıkması durumunda yeniden vuracaklarını belirtti.
          
 Medyaya konuşan yetkililer, halkın Taliban örgütünün gerçek yüzünü görmesi ve hükümet güçlerine yardımcı olunması çağrısı yaparken, saldırı ülke gündeminin en çok tartışılan konusu oldu.
          
 Taliban örgütünün özellikle devlet otoritesinin sağlanamadığı kuzeybatı bölgesinde halk içinde korku salarak yönetim boşluğunu doldurmak istemesi ve kendisine direnenleri öldürmesi, güvenlik güçlerinin örgüte yönelik operasyonlarının haklılığını gündeme getirdi.
          
 Pakistan ordusu ülkenin kuzeybatısındaki Afganistan sınır hattı boyunca konuşlanmış Taliban ve El-Kaide militanlarına karşı 2009 yılının Kasım ayından beri operasyonlar düzenliyor.
          
 -Başındaki kurşun çıkarıldı-
          
 Bu arada, askeri hastanede tedavi altına alınan Malala'nın sağlık durumuna ilişkin açıklama yapıldı. Başına isabet eden, fakat beynine zarar vermeyen kurşunun çıkarıldığını belirten doktorlar, Malala'nın bir süre daha uyutulacağını, durumu hakkında kesin bir şey söylenemeyeceğini belirtti.
        
 Taliban örgütüne karşı mücadele eden çocuk aktivist için bir ambulans uçağın bekletildiği, Malala'nın gerekli görüldüğü durumda Birleşik Arap Emirlikleri ya da Avrupa'ya gönderileceği bildirildi.
          
 Saldırı uluslararası medyada da geniş yer bulurken, ABD Başkanı Barak Obama ve bazı batılı liderler saldırıyı kınadı.
          
 Malala, BBC'nin Urduca servisine yaşadıkları bölgenin kontrolünü ele geçiren Taliban militanlarıyla yaşamanın nasıl bir şey olduğuyla ilgili yazdığı günlükle gündeme gelmişti. Yazıları dünyanın ilgisini çekince Malala, New York Times gazetesinin belgeselinde yer almıştı.
          
 Malala, kız çocuklarının eğitimi için verdiği mücadele nedeniyle geçen sene Pakistan hükümetinin ilk ulusal barış ödülü almıştı.
          
 AA
  