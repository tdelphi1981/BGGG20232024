İşte dünyaya en çok benzeyen gezegen
Gök bilimciler, Güneş Sistemi dışında bugüne kadar rastlanan en Dünya benzeri gezegeni keşfettiklerini açıkladı. Dünyadan 1.5 kat büyük olan süper-Dünya, gezegen avcısı Kepler uzay teleskopu tarafından keşfedildi.
Gezegen avcısı Kepler uydusu, bugüne kadar keşfettiği 2 bin 500ü aşkın gezegene bir yenisini ve belki en önemlisini ekledi. KOI (Keplerin Merak Konusu) 172.02 adı verilen gezegenin, bulunduğu yıldız sisteminde yaşanabilir bölgede yer aldığı ve sıvı suya sahip olma ihtimalinin bulunduğu belirtildi. Gök bilimciler, Dünyadan 1.5 kat büyük olan ve bu sebeple süper-Dünya olarak tanımlanan gezegenin, okyanuslara da sahip olabileceğini ifade etti.

KOI 172.02 gezegenin keşfi, kısa bir süre önce Samanyolu Galaksisinde Dünya büyüklüğünde 17 milyar gezegenin bulunduğunu açıklayan bilim dünyasında büyük heyecan yarattı.

Yıldızından yaklaşık 0.75 AU (astronomik birim) uzaklıkta olan KOI 172.02, yıldızdan gelen ışınların yüzeyinde aşırı sıcaklığa neden olmadığı, böylece sıvı suyun varlığına izin verdiği mesafede yer alıyor. Bu mesafenin kapsadığı alan, gök bilimde Goldilocks Bölgesi yani Yaşanabilir Alan olarak biliniyor.

Yıldızının etrafındaki dönüşünü, yani bir yılı 242 günde tamamlayan KOI 172.02, kendisine hayat veren yıldızdan 112 milyon km uzaklıkta yer alıyor. Dünyanın Güneş arasındaki mesafesi ise 0.98 AU, yani yaklaşık 150 milyon km.

KOI 172.02'nin keşfi, 221'inci Amerikan Astronomi Topluluğu Konferansı'nda, 8 Ocak günü açıklandı. NASA'nın Ames Araştırma Merkezi'nde Kepler projesinde yer alan Natalie Batalha, konuşmasında, 'Yıldızının yaşanabilir bölgesinde bulunan ilk süper-Dünya'yı keşfettiklerini ve keşfin çok heyecan verici olduğunu' söyledi.

Space.com'a konuşan ABD'nin Baltimore eyaletindeki Uzay Teleskopu Bilim Enstitüsü'nden Mario Livio, 'Bu çok önemli bir gelişme... Kesinlikle Dünya dışı yaşam için iyi bir aday' ifadesini kullandı.


KEPLER KEŞİFE DOYMUYOR
Yapılan büyük keşfin ardından ilk akıllara gelen soru, KOI 172.02nin yaşama ne kadar elverişli olduğu. NASA, yaptığı açıklamada, Keplerin başarısına değinirken, KOI 172.02 gezegeninin detaylı bir şekilde analiz edilmeye devam edildiğini belirtti.

2009 yılında Uzaya gönderilen ve Güneşin yörüngesini bir turunu 371 günde tamamlayan Kepler, hareketi esnasında gökyüzünde bir bölgeye kilitleniyor ve eş zamanlı olarak 150 bin yıldızın parlaklığını gözlemleyebiliyor. Teleskopun merkezinde, 42 tane kamera sensörü sıralanıyor. Bu sensörler, yıldızlarının önünden geçen yıldızları yakalıyor.

NASA, KOI 172.02nin Dünya dışı yaşamın araştırılmasında önde gelecek kozmik cisimlerden biri olacağını belirtti.

DÜNYA BENZERİ YERLER
Gök bilimciler, Dünya benzeri kozmik cisimleri, evimizdekine benzer yaşam koşulları içeren bir gezegen veya uydu olarak tanımlıyor.

NASA, Dünya benzeri kozmik cisimlerin önemini, Dünyadaki gibi karmaşık yaşam şekline, hatta bir medeniyete sahip olma ihtimali bulunmaları olarak ifade ediyor.

Bilim insanları, teorisel olarak, bir gün yabancı gezegenleri yaşama elverişli kılarak (terraforming), başka Dünyalar oluşturulabileceğine inanıyor. Çoklu evren teorisi ise Dünya benzeri gezegenlerin bulunduğunu, paralel evrenlerde ise Dünyanın başka bir versiyonunun var olduğunu öne sürüyor.

NASA, son yıllarda elde edilen bulguların astrobiyoloji ve Dünya dışı yaşam bulmaya yönelik alanlara olan ilgiyi daha da artırdığını ve SETI projesiyle bu arayışa devam ettiklerini belirtti.

Kepler, en son gözlemlerinde 461 Dünya dışı gezegen daha keşfetmiş ve keşif sayısını 2 bin 740a çıkarmıştı. Bu gezegenlerden sadece dördünün Dünya gibi yaşama olanak verebileceği düşünülüyor. KOI 172.02 ise beşinci ve en büyük aday konumunda.