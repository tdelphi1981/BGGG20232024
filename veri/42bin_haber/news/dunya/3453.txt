'Esad PKK'yı kullanmak istiyor'
Özgür Suriye Ordusu Genel Kurmay Başkanı Selim İdris, Esad rejiminin terör örgütü PKK'ya silah vererek örgütü kullanmayı hedeflediğini söyledi.
Avrupa Parlamentosu'nda 'Liberaller ve Demokratlar' grubunun tertip ettiği toplantıda konuşan Selim İdris, Beşşar Esad'ın PKK'yı hem kendilerine hem de Türkiye'ye karşı kullanmak istediğini dile getirdi. Selim İdris, "Ama biz bu provokasyona gelmeyeceğiz. Suriye'de de Kürt vatandaşlar var. Hepsi bizim kardeşimizdir. Suriyeliler hangi hakka sahiplerse, ülke özgürleştikten sonra onlar da aynı haklara sahip olacaklardır." dedi. İdris, Suriye'nin özgürleşmesi sonrasında herkesi Şam'a davet ettiğini belirtti.

Özgür Suriye Ordusu Genelkurmay Başkanı Selim İdris, Esad'a iktidara bırakma çağrısını yinelerken, AB ülkelerinden de silah desteği ile maddi yardım talebinde bulundu.

İdris, tek istediklerinin rejim değişikliği olduğunu ifade ederken, bu süreç zarfında Suriye'deki hangi dine mensup olursa olsun her vatandaşın güvenliğini sağlama sözü verdi. İdris, şunları söyledi: "Müslümanlar gibi Hıristiyanlar da bizim kardeşimizdir. Emin olsunlar ki onlara hiçbir zarar gelmeyecek." dedi. 

Selim İdris, zor süreçte kendilerine yardım edenleri de barışın sağlanması sonrasında unutmayacaklarını vurguladı. 2006 yılında Lübnanla yapılan savaşta yaklaşık 1 milyon Lübnanlı mültecinin Suriye'ye sığındığını ve kendilerinin bundan hiç şikayetçi olmadığını hatırlatarak, "Ama Lübnan bu konuda Suriyeli vatandaşlara baskı uyguluyor. Türkiye'nin misafirperverliğine ise kötü diyemeyiz." dedi. 

İdris, Avrupa Birliği'nden de Suriye vatandaşları için vize kolaylığı talebinde bulundu. Selim İdris, Rusya'ya da seslenerek, Esad'a umut olmalarından vazgeçmelerini ve aynı zamanda silah yardımını kesmelerini istedi. İdris, "Medvedev, Esad'ın sözcüsü olmaktan vazgeçmeli. Avrupa Birliği'nden de Rusya üzerinde baskı kurmasını istiyoruz." dedi.