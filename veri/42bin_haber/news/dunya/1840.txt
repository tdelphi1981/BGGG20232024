Viyana'da Atatürkçü Düşünce Derneği kundaklandı
Avusturya'nın başkenti Viyana'da Atatürkçü Düşünce Derneği (ADD) kimliği belirsiz kişi veya kişiler tarafından molotof kokteyli atılarak kundaklandı.(DHA) -- Çarşamba günü meydana gelen saldırı sonrası ADD lokalinde büyük maddi hasar meydana geldi. 

Viyana'nın Onuncu bölgesindeki derneğin Genel Sekreteri Aslan Doğan Çarşamba günü sabaha karşı saat 04.15'te polis tarafından telefonla arandığını belirterek, “Hemen lokale geldim. Çok sayıda itfaiye görevlileri ve polis sevkedilmişti. Yangın söndürüldü. Bilirkişi rapor tuttu. Kütüphanemizde 4 bin adet kitap vardı. Bu kitapların tamamı yangından zarar görmüş. Derneğimiz tamamen kullanılmaz halde. Fakat biz bu tür saldırılardan yılmayacağız ve çalışmalarımıza devam edeceğiz" şeklinde konuştu. 

Dernek lokalinin caddeye bakan penceresinden atılan molotof kokteyli ilk olarak içerideki Anıtkabir Müdürlüğü'nden hediye edilen özel hazırlanmış Atatürk posterini tutuşturdu. 

Çıkan yangından oluşan isler tüm lokali sardı. 

Her etkinlik için bir saldırı

Genel Sekreter Aslan Doğan 2009 yılında “Teröre Hayır" yürüyüşü yaptıklarını ve bu yürüyüşün hemen ardından yine lokalin kundaklandığını hatırlatarak “Bu Pazar günü Cumhuriyet Şehitlerini Anma Günü düzenledik. Her etkinliğimizin öncesi veya sonrasında saldırıya maruz kalıyoruz. Bu etkinliğimizin hemen öncesinde böyle bir eylemin yapılması manidardır" dedi. 

Dernek yönetiminden açıklama geldi

Can kaybının olmadığı ve şimdiye kadar kimsenin üstlenmediği kundaklama olayından sonra dernek yönetimi bir bildiri yayınladı. 

Bildiri şöyle:

“Değerli üyeler, değerli dernek yöneticileri, değerli basın mensupları, sevgili Atatürkçüler, Bu sabah saat 3:30 sıralarında kimliği belirsiz kişi (veya kişilerce) dernek lokalimiz Atatürk Kültür Merkezine bir saldırı düzenlenmiştir. Dernek lokalimizin camlarını kıran saldırgan(lar) içeriye attıkları yanıcı maddelerle bir kundaklama olayı gerçekleştirmişlerdir.Çıkarılan yangın kısa sürede fark edilip itfaiyenin süratli müdahalesi sonucu alevler binayı tamamen etkisi altına almadan söndürülmüştür.Bu saldırıda yaralanma veya can kaybı olmamıştır, ancak dernek lokalimizde ciddi maddi hasar ortaya çıkmıştır.

Sevgili Atatürkçüler, güzel yurdumuzdaki gibi burada da halkımız bölünmeye, birbirine düşman edilmeye çalışılıyor.Biz de ADD olarak yıllardır diyoruz ki, “Bu, emperyalistlerin ülkemiz ve bölgemiz üzerindeki çok eski bir projesidir. Biz bu oyuna gelmeyeceğiz! Kardeşliğimize dokundurtmayız! Size milletimizi böldürmeyiz! Size ülkemizi parçalatmayız!öTam da bu yaklaşım birilerini şiddetle rahatsız ediyor olsa gerek ki, bize saldırıyorlar.Atatürk'ün aydınlık yolundan gitmemiz onları rahatsız ediyorsa, kusura bakmasınlar, onları rahatsız etmeye devam edeceğiz! Emperyalizmin ve onun işbirlikçilerinin güzel yurdumuzu Yugoslavya'da yaptıkları gibi bölüp parçalamasına izin vermeyeceğiz. "