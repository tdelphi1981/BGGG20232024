Almanya'daki namus cinayetini anlattı
Deutsche Welle, Almanya'daki Türk, Kürt ve Arap olmak üzere, göçmen ailelerin kız çocuklarını zorla evlendirmesini önlemek amacıyla kurulan Papatya adlı uluslararası kadın barınma evi ile ilgili röportajında, kendisine tecavüz eden kuzeniyle zorla evlendirilen 15 yaşındaki Türk kızının yaşadığı dram anlatıldı. Türk kızın boşandığı kocası tarafından gündüz vakti sokak ortasında öldürüldüğünün ifade edildiği röportajda, "Yoksulluk ve eğitimsizlikle kadın istismarı arasında bağlantı olduğu" kaydedildi.
 Başta Türk, Kürt ve Arap olmak üzere, göçmen ailelerin kız çocuklarını zorla evlendirmesini önlemek amacıyla Berlin’de faaliyet gösteren  Papatya Kadın Barınma Evi'nden alınarak kendisine tecavüz eden kuzeni ile zorla evlendirilen 15 yaşındaki bir Türk kızının acı sonu Deutsche Welle’de bir röportaja konu oldu.
 Alman yayın kuruluşu Deutsche Welle, "Papatya" adlı kadın barınma evinin Eva adlı direktörü ile gerçekleştirdiği röportajda, barınma evinde 4 hafta kalan 15 yaşındaki bir kız çocuğunun başına gelenleri anlattı. Eva, kızın ailesinin "zorla kuzeniyle evlendirmeyeceklerine dair" söz vererek, kızı barınma evinden aldığını anlattı. Ailenin Çocuk Esirgeme Kurumu'yla da sözleşme imzaladığını kaydeden barınma evi direktörü Eva, evine gönderilen kız çocuğundan haber alınamaması üzerine yapılan araştırmada, ailesinin onu kendisine tecavüz eden kuzeniyle evlendirmek üzere Türkiye’ye gönderdiğini öğrendiklerini söyledi. Eva yaşanan olayları şöyle anlattı:
 "Kız Türkiye'de evlendirildikten sonra buna dayanamayarak, Almanya’ya geri kaçtı. Ama ailesi kocasına dönmesi için kızı zorladı. Bu sırada başka bir gençle tanışan kız, ona aşık oldu ve tecavüzcü kocasından boşandı. Ancak eski kocası güpegündüz, sokakta onu öldürdü. Yoksulluk ve eğitimsizlikle kadın istismarı arasında net bir bağlantı var."
 ANKA
  