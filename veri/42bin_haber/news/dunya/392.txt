Maliki’ye Barzani’den tepki
Bağdat merkez hükümetinin, başta Kerkük olmak üzere kuzeye yerleştirdiği ve sadece Şii Araplardan oluşan askeri birliklere Bölgesel Kürt Yönetimi' den sert tepki geldi.
 Bölgesel Kürt Yönetimi Başkanı Mesud Barzani,"Dicle Askeri Gücü" olarak adlandırılan askerlerin kuzeye yerleştirilmesinin siyasi amaçlı olduğunu ve bundan rahatsızlık duyduklarını ifade etti. Barzani, söz konusu askeri varlığın  bölgede ve ülke genelinde istikrarsızlığa yola açacağını kaydetti.
 Mesud Barzani, yayımladığı yazılı açıklamasında, Dicle Askeri Gücü'nün Irak Anayasası'nın 140. maddesine göre yasal olmadığını iddia etti.  Barzani, ayrılmış bölgelere yönelik uygulamak istenilen politikalara ve istikrarsızlaşmaya karşı duracaklarını söyledi
 Irak Cumhurbaşkanı ve diğer ilgililerle bu konu hakkında ciddi bir şekilde görüşeceklerini ifade eden Barzani, "Bu istikrarsız adımlar karşısında tepkisiz kalmayacağız ve gerekirse farklı adımlar atacağız. Dicle Operasyon Gücü'nün tek amacı Kürtlerdir." dedi. 
 Bu gücün geri çekilmemesi durumunda farklı tutum sergileyeceklerine dikkat çeken Barzani, "Cumhurbaşkanlığı makamı Dicle Askeri Gücü'nü kaldırılacağına dair söz verdi. Biz de bu durumun nereye kadar süreceğini bekledik. Bölgesel yönetim olarak farklı bir tutum sergilemedik. Komutanlığın diyalog ve barışçıl yollarla kaldırılmasını bekledik. Ama hiç bir gelişmenin olmadığını görüyoruz. Şimdi açıkça görünüyor ki bu askeri birliği kaldırma düşünceleri yok" ifadesini kullandı. 
 Açıklamada halka da seslenen Barzani, "Buradan Irak geneline ve özellikle Kürt bölgesindeki vatandaşlara sesleniyorum, Cumhurbaşkanı ve diğer yetkililerle görüştükten sonra bu konular karşısında ciddi bir tavır alıp farklı tutum sergileyeceğiz." dedi.
 Başta Kerkük olmak üzere Şii Araplardan oluşan Dicle Askeri Gücü birliklerini kuzeye yerleştiren Irak yönetiminin bu tutumu, Sünni halkı tedirgin ediyor. Sadece Kerkük'te 3 ay önce konuşlandırılan 15 bin Dicle Askeri Gücü askerinin bulunduğu bildiriliyor. Devrik lider Saddam Hüseyin döneminde orduda görev yapan üst düzey komutanların bu birlikte yer alması, tepkilere neden oluyor.
 Öte yandan geçtiğimiz günlerde Kerkük'te söz konusu askeri varlık halk tarafından protesto edilmişti.
 
 CİHAN
  