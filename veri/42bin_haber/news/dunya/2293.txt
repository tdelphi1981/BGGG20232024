İtalya'dan CIA'e ceza!
CIA'in terör şüphelilerini bulundukları ülkelerden kaçırarak üçüncü ülkelerde sorgulaması uygulamasına İtalya'dan ceza geldi.(CNN TÜRK) -- Milano Temyiz Mahkemesi, Milano'dan Mısırlı bir imamı kaçırılıp sorgulanmasından sorumlu tuttuğu CIA büro şefini 7 yıl hapis cezasına çarptırdı. 

İtalya'da ikamet ederken kaçırılan imam Ebu Ömer Milano'daki bir sokaktan uçakla Mısır'a götürülmüştü. Ömer, orada 7 ay işkence gördüğünü iddia ediyor.

Mahkeme CIA büro şefinin yanısıra yine bu kaçırma operasyonunda rol alan 2 Amerikalı yetkiliye de 6'şar yıl hapis cezası verdi. 

Bu kararla, daha önce bir başka mahkemenin, istihbaratçılar hakkında verdiği  diplomatik dokunulmazlık gerekçeli beraat kararı da düşmüş oldu.

3 Amerikalı istihbaratçının gıyaben yargılandıkları mahkemenin kararları sonucunda hapse gitmeleri söz konusu değil. Ancak Avrupa'ya seyahat etmeleri durumunda tutuklanma ihtimalleri var.