'Suriye'nin Kürt bölgelerini PKK yönetiyor'
Rudaw gazetesi, Suriye’nin Kürt bölgelerinde PYD’nin “hakim güç” olduğunu, ancak “talimatların Kandil’den geldiği konusunda pek tereddüt bulunmadığını” belirtirken, PKK’nın diğer Kürt gruplarına “nefes aldırmadığını” ve baskı uyguladığını kaydetti.
 Kuzey Irak’taki Kürt medyası, Suriye uçaklarının Ceylanpınar karşısındaki Ras Al Ayn kasabasını bombalarken birçok Kürdü öldürdüklerine dikkat çektiği haber ve yorumlarında, Suriye’nin Kürt bölgelerinde PYD’nin “hakim güç” olduğunu, “talimatlarının da  Kandil’den geldiği konusunda pek bir tereddüt bulunmadığını" yazdı.
 Rudaw gazetesi,  PKK'nın Suriye kolu olan PYD’nin “talimatlarının PKK’nın üstlenmiş bulunduğu Kandil’den aldığını” belirttiği analizinde, “Başka bir deyimle Suriye’nin Kürdistanında şovu PKK yönetiyor” dedi ve bunun da PKK'nın "bir gün iktidara gelirse Kürdistan’ın Türk tarafını nasıl yöneteceğine ilişkin bilgi edinme olanağını sağladığını" öne sürdü.
 “Suriye’nin Kürdistan bölgelerinde PKK yolları kontrol ediyor, hükümet kuruluşlarını devraldı ve günlük hayatı iyice kontrol ediyor” denilen analizde, Suriye’deki başka Kürt siyasi parti ve hareketlerin olduğuna dikkat çekildikten sonra şu ifadeler kullanıldı:
 “Eğer PKK, (diğer Kürt) gruplara nefes aldırmıyorsa, onlara kabadaylık ediyorsa, bürolarını kapatıyorsa veya üyelerini kontrol noktalarında gözaltına alıyorsa PKK’nın, gelecekte  Türkiye’nin Kürt bölgelerini daha iyi yöneteceğine ilişkin bir garanti olur mu?”
 Diğer grupların da haklarının olduğu vurgulanan analizde, “PKK liderleri, kendileri ile PYD arasına mesafe koyabilir ancak bu inandırıcı değil. Gerçek şudur ki PKK, Suriye’nin Kürdistan’ında iktidardadır ve yaptıkları her şey dünya çapındaki milyonlarca Kürt tarafından izleniyor” denildi.
 ANKA
  