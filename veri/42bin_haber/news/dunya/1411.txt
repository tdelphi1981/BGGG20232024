Pakistan'da hükümeti Türk şirketi düşürmüş!
 
 İtalyan haber ajansı ANSA Pakistan Yüksek Mahkemesi tarafından Başbakan Raja Pervez Eşref hakkında, bir Türk enerji firmasından rüşvet aldığı gerekçesiyle tutuklama kararı alındığını öne sürdü. 
 
 Haberde on binlerce Pakistanlı’nın dini lider Tahir-ul Kadri önderliğinde protesto yürüyüşünde bulunduğu belirtilerek, Eşref'le birlikte aralarında Su ve Enerji bakanının da bulunduğu 15 kişi hakkında daha tutuklama kararı çıkartıldığı ifade edildi.
 
 >> PAKİSTAN'DA HÜKÜMET DEVRİLDİ 
 
 Mediaset Grubu kanallarından Canale5 öğle haberlerinde ise Eşref hakkında çıkartılan tutuklama kararının, mobil enerji üretimiyle ilgili bir ihalenin verilmesi için Türk şirketinden rüşvet aldığı ve ülkeyi zarara uğrattığı gerekçesiyle alındığı bildirildi.
 
 'O ŞİRKET BİZ DEĞİLİZ' 
 Konu ile ilgili açıklama yapan Karkey Enerji Şirketi yetkilileri “Hiçbir alakamız yok. Tamamen basından takip ettiğimiz bir gelişme. Şirket olarak mağdur durumdayız. Kendilerinin de hukuka aykırı olarak gördüğü karar gereğince gemilerimiz alıkonulmuş durumda. Uluslararası alanda hukuki süreci başlattık ve süreci devam ettiriyoruz. Biz de sade bir Türk vatandaşları olarak süreci takip ediyoruz." 
 KARKEY KARADENİZ ELEKTRİK
 
 Eşref’in Su İşleri ve Enerji Bakanılığı yaptığı 2010 yılında mobil enerji üretimini gerçekleştirmek üzere ülkeye giden Karadeniz Holding bünyesindeki Karkey Karadeniz Elektrik Üretim A.Ş.’ye ait Kaya Bey ve Ali Can Bey gemileri ülkeye gitmiş ve enerji üretimine başlamıştı. Bir milletvekilinin Eşref’in ihalede yolsuzluk yaptığı iddiasıyla açılan soruşturma kapsamında, gemilerin bağlı olduğu şirkete, 17.2 milyon dolarlık borç çıkartılmış, faiziyle 120 milyon doları bulan bu borç ödenene kadar gemilerin Pakistan’da alıkonulacağı açıklanmıştı. Olay iki ülke arasındaki ilişkilerin gerilmesine neden olmuştu.
 
 Eda BERKBAYRAK / MİLANO (DHA)