Mısır'dan Rum yönetimine şok...
Mısır Haber Ajansı MENA, Şura Konseyi'nin Rum yönetimi ile Doğu Akdeniz'i paylaşan anlaşmanın feshedilmesini öngören bir tasarının kabul edildiğini duyurdu.(CNN TÜRK) -- Haber, Türkiye ile krizi göze alarak bölgede doğalgaz çalışmaları yürüten ve bölgeyi uluslararası petrol şirketlerine kiralayan Kıbrıs Rum yönetiminde paniğe yol açtı.

MENA ajansının haberine göre, Rumların 13 parsele ayırarak kriz çıkardığı bölge sınırlarını iptal etmekle kalmıyor, yeni yapılacak muhtemel bir sınır belirleme anlaşmasına Türkiye'nin de dahil edilmesini öngörüyor.

Rumların yeni Dışişleri Bakanı Yannis Kasulidis'in tepkisi ise "İki ülke arasında yapılan uluslararası anlaşmalar iptal edilemez" oldu. 

Kasulidis, Mısır hükümetinin ve büyükelçisinin konuyla ilgili kendilerine bilgi vermediğini söyledi. 

Mısır Şura Konseyi'nin onayladığı iptal tasarısının nasıl bir yasal süreçten geçeceği ise bilinmiyor. Onaylanan tasarının yasalaşması için devlet başkanının da imzası gerekiyor. 

Rum kesimi Doğu Akdeniz'i parselleyerek doğalgaz çıkarma çalışmalarına dayanak olarak bugüne kadar Mısır ve İsrail ile yaptığı münhasır ekonomik bölge anlaşmalarını gösteriyordu.

Rum yönetimi iki ay önce de, aynı bölgedeki 5 parseli Fransız TOTAL ve İtalyan ENİ şirketlerine kiralamıştı.