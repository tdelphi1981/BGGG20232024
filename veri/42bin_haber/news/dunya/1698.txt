Tanındılar diye kutlama yaptılar
 
 Somali’de Amerika Birleşik Devletleri (ABD)’nin 22 yılın ardından ülkelerini resmen tanımasını kutlamak için yüzlerce kişi başkent Mogadişu’nun caddelerine akın etti. Mogadişu caddelerini dolduran göstericilerin, taşıdığı "Somali’nin dış ilişkilerdeki yeni zaferi" yazılı pankartlar ve Somali Devlet Başkanı Hasan Şeyh Mahmud ile ABD Başkanı Barack Obama’nın fotoğraflarını taşıması dikkati çekti. 
 22 YIL SONRA TANIDI 
 
 Somali Başbakanı Abdi Ferah Şerdun Said, göstericilere hitaben "ABD’nin ülkemizi tanıması, uluslararası toplumdaki rolüne dönmek için çabalayan Somali halkının gerçekleştirdiği siyasi başarı sayılır" dedi. Somali İçişleri ve Ulusal Güvenlik Bakanı Abdulkerim Hüseyin Culid ise diğer ülkeleri Somali’yi tanımada ABD’yi takip etmeye çağırdı. ABD, Perşembe günü 22 yıl sonra Somali Hükümeti’ni resmen tanımıştı.
  