Milletvekili, rüşvet soruşturmasında ifade verdi
Azerbaycan'da, rüşvet pazarlığı yaptığı iddiası ile hakkında soruşturma açılan iktidar partisi Yeni Azerbaycan Partisi (YAP) eski milletvekili Güler Ahmedova'nın savcılıkta ifadesi alındı.
 Savcılıktan yapılan açıklamada, Ahmedova'nın, soruşturma kapsamında şahit olarak ifadesinin alındığı belirtildi.
 Güler Ahmedova'nın, milletvekili olmak isteyen bir kişi ile yaptığı rüşvet pazarlığının gizli kamera ile çekilmiş görüntülerinin yayımlanması ülkede şok etkisi yaratmış, Azerbaycan Başsavcılığı olayla ilgili soruşturma başlatmıştı.
 Devlet tarafından kapatılan Azerbaycan Beynelhalk Üniversitesi'nin (ABU) Rektörü ve şu anda siyasi sığınmacı olarak Fransa'da yaşayan Elşad Abdullayev, rüşvet teklif edenin ve videoyu kaydederek sosyal medyada paylaşanın kendisi olduğunu söylemiş, kandırıldığı ve verdiği iki milyon doları geri alamadığı için görüntüleri paylaştığını bildirmişti.
 Güler Ahmedova ise görüntülerdeki kişinin kendisi olduğunu kabul etse de görüntülerin 2005 senesinde çekildiğini ve videonun birçok bölümünün montaj olduğunu belirtmiş, Elşad Abdullayev'in kapatılan ABU'nun eski öğrenci ve öğretmenlerinin parasını gasp ettiğini ve bu öğrencilerin hakkını savunduğu için kendisine şantaj yaptığını iddia etmişti.
 YAP Genel Sekreteri Ali Ahmedov, olayın partileri için kara bir leke olduğunu belirtmiş, Güler Ahmedova'nın, mecliste YAP'ı temsil etme hakkını manevi olarak kaybettiğini söylemişti.
 Güler Ahmedova ise milletvekilliği görevinden istifa etmiş ve istifası kabul edilmişti.
  