Irak'ta kriz derinleşiyor
Eski Irak Başbakanı Iyad Allavi, Maliki hükümetinin feshedilmesi gerektiğini söyledi. Şii lider Sadr da hükümete karşı gösteri yapanlara hak verdi. Irak'ta siyasi kriz giderek tırmanırken, Maliki hükümetine yönelik sert açıklamalar gelmeye devam ediyor. Eski Irak Başbakanı Iyad Allavi, çözüm için Maliki hükümetinin feshedilmesi gerektiğini söyledi. Şii lider Sadr da "Baas'la mücadele kanunu dışında göstericilerin tüm talepleri haklı" dedi.

Ülkedeki hükümet karşıtı gösterilere destek veren Allavi, Maliki hükümetinin başarısızlığını her yönden kanıtladığını ileri sürdü. 

Başbakan Nuri El Maliki'ye istifa çağrısında bulundu. Allavi, "Erken bir seçim yapılmasını talep ediyorum. Sürecin atlatılması ve seçimlerin yapılacağı zamana kadar Birleşmiş Milletler'in gözetiminde, geçici bir hükümet oluşturulmalı" dedi.

Şii muhalif lider Mukteda Sadr da, ülkedeki gösterilerde dile getirilen taleplerin, Baas'la mücadele kanunu dışında haklı olduğunu söyledi. Sadr, "Felluce ve Ramadi'deki göstericilere bir heyet gönderdim. Bu heyet, göstericilerin taleplerini dinleyecek ve bu talepleri hükümete iletecek" diye konuştu.