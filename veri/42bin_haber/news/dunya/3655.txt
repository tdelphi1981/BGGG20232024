"Türkiye, uyuşturucu ile mücadelede başarılı"
ABD Dışişleri Bakanlığı tarafından hazırlanan uluslararası uyuşturucu ticaretiyle ilgili raporda, Türkiye'nin mücadelede başarılı olduğu belirtildi.(DHA) -- 
Türkiye, yasa dışı uyuşturucu kaçakçılığında 'Transit ülke' olarak tanımlanırken, Türk Hükümeti'nin bu suçla mücadelede uluslararası yükümlülüklerini yerine getirdiği, geçen yıl 9 ayda 11 tondan fazla eroin ele geçirildiği belirtildi.

Ayrıntıları Amerika'nın Sesi Radyosu'nda yayınlanan ve bu ay başında Kongre'ye sunulan 'Uluslararası Uyuşturucu Kontrol Stratejisi 2013' adlı raporun Türkiye bölümünde, eroin, afyon ve kokain gibi maddelerin Türkiye üzerinden Avrupa pazarlarına, metamfetamin ve amfetamin tipi uyarıcı maddelerin de Ortadoğu ve Asya ülkelerine aktarıldığı vurgulandı.

Raporda, Türkiye'deki ana uyuşturucu kaçakçılarının Kürtler ve İranlılar olarak gösterilirken, son yıllarda Kürt kaçakçıların operasyonlarını Türkiye'nin büyük kentlerine ve Avrupa kentlerine doğru genişlettiği yazıldı.

Raporda, Amerika Ticaret Bakanlığı'nın geçen yıl Moldova ve Romanya'da üslenen PKK'yla bağlantılı uyuşturucu kaçakçılarına yaptırım uyguladığını hatırlatılırken, Temmuz ayında 1700 polis ve askerden oluşan güvenlik güçlerinin, PKK'nın Güneydoğu Anadolu Bölgesi'nde yürüttüğü kaçakçılık faaliyetlerine büyük darbe vurduğunu kaydedildi.

Güney Amerika kökenli kokain ticaretinin ağırlıklı olarak ticari uçuşlarda yolcuların bagaj ve üzerlerinde taşınması yöntemiyle gerçekleştiği vurgulanan raporda, evlilik yoluyla Türk vatandaşlığı kazanan Batı Afrika kökenli kaçakçıların arttığına dikkati çekti. 

ABD Dışişleri Bakanlığı Raporu'nda Emniyet Genel Müdürlüğü'nün, Jandarma, Sahil Güvenlik ve gümrük yetkililerinin uyuşturucu ticaretine karşı yoğun ve zaman zaman işbirliği içinde mücadele yürüttüğüne dikkati çekildi.

Ayrıca Maliye Bakanlığı'na bağlı mali istihbarat biriminin de potansiyel kara para aklama faaliyetlerini soruşturduğunu, Emniyet Genel Müdürlüğü'ne bağlı Kaçakçılık ve Organize Suçlarla Mücadele Daire Başkanlığı bünyesinde faaliyet gösteren TADOC'un da bu alanda Türkiye'den ve bölge ülkelerinden emniyet personeline gelişmiş eğitim sağladığını belirtildi.

ABD raporunda Türk güvenlik kuvvetlerinin yasadışı uyuşturucu trafiğiyle mücadele hedefine bağlı olduğu, Türkiye'nin uyuşturucu ticareti, kara para aklama ve diğer mali suçlarla mücadelede daha da güçlenmesi için Amerika'nın işbirliğini sürdüreceği bildirildi.

ABD Dışişleri Bakanlığı, Türkiye'nin uyuşturucu ticaretiyle mücadele eğitiminde, bölgesel bazda liderlik sağlama çabalarına desteği sürdürme vaadinde bulunuldu. 

 9 ayda 11 ton eroin

Raporda, Türkiye'de geçen yılın ilk 9 ayında 11 tonun üzerinde eroin ele geçirildiğini ve bunun 2011'deki rakamın iki katı olduğuna dikkat çekildi.

Bununla birlikte aynı dönemde Türkiye'de ele geçirilen 1 milyon 750 bine yakın amfetamin tipi uyarıcı tabletin ele geçirilmesi, önceki yıla göre yüzde 30'luk bir artışa işaret ediyor. Yine 2012 yılında ele geçirilen metamfetamin miktarnın bir önceki yıla oranla 70 kilogram artarak 446 kilograma ulaşmıştığı kaydedildi.

Son verilerde, Türkiye'ye eroinin Afganistan'dan artan biçimde işlenmiş hale getirildiği, 2008 yılından bu yana Türkiye'de eroin imalatı yapan laboratuvar kalmadığı bildirildi.

ABD Dışişleri Bakanlığı'nın raporuna göre uyuşturucu ticaretinden elde edilen gelir Türkiye'de döviz ticareti yapan yerler, kuyumcular ya da geleneksel havale yöntemleriyle gayrı resmi yollardan aklanıyor. Bu durumun soruşturmayı güçleştirdiği belirtildi.

"Önemli mali merkez"

ABD Dışişleri Bakanlığı'nın 'Uluslararası Uyuşturucu Kontrol Stratejisi 2013' adlı raporunun kara para aklamaya yer veren ikinci bölümünde Türkiye'den Orta Asya, Kafkaslar, Ortadoğu ve Doğu Avrupa için 'Önemli bölgesel mali merkez' olarak söz edildi.

Kara paranın kaynağının sadece uyuşturucu ticareti değil, aynı zamanda diğer kaçakçılık faaliyetleri, sahte faturacılık ve vergi kaçakçılığı, taklit ürünler ve sahtecilik faaliyetleri de kara para aklamanın önemli kaynaklarından biri olduğu belirtildi. Terör örgütlerinin de belli oranda bu faaliyetlere karıştığı bildirildi.

Raporda geçen Ekim ayında OECD bünyesinde kurulan ve kısaca FATF olarak adlandırılan Kara Paranın Aklanmasının Önlenmesine İlişkin Mali Çalışma Grubu'nun listesine Türkiye'nin alındığını hatırlatıldı. Türkiye terör örgütlerinin mali kaynaklarını önleme ve mal varlıklarını dondurma konusunda yeterli yasal önlemler almayan ülkeler listesinde yer almıştı.

Raporda, uyuşturucu kaçakçılığıyla mücadele konulu ilk bölümünde 92, mali suçlara ilişkin ikinci kısmında ise 65 ülkeyi ele alındı. Raporda dünyanın en çok yasa dışı haşhaş ekimi yapan ülkesi olan Afganistan bu yılda liste başında yer aldı.