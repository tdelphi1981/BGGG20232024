Arjantinlileri öldür, Peruluların kafasını kes
Latin Amerika ülkesi Şili'de askerlerin, komşu ülkelere karşı düşman olarak yetiştirildiği ortaya çıktı.
Başkent Santiago'ya 120 kilometre mesafede bulunan Viña del Mar şehrinde koşu yapan denizcilerin, "Arjantinlileri öldüreceğim, Bolivyalıları vuracağım ve Peruluların kafasını keseceğim" şeklinde marş söylemesi video paylaşım sitelerine düştü.

Askerlerin koşusu sırasında yoldan geçen bir vatandaş tarafında kaydedilen görüntüler diplomatik gerginliğe sebep oldu.

Amerika kıtasının güneybatı kıyısında yer alan Şili'nin komşuları kuzeyde Peru, kuzeydoğusunda Bolivya ve doğusunda Arjantin.

Bolivya hükümeti söz konusu videoya uluslararası kınama çağrısı yaparken, Şili Savunma Bakanlığı sorumluların tespit edilmesi için komutanlara 24 saat süre verdi.

Twitter hesabından açıklama yapan Şili Deniz Kuvvetleri Komutanı Edmundo Gonzalez, sorumlulara en ağır cezanın verileceğini belirterek, "Bu görüntüler kabul edilemez çünkü Deniz Kuvvetleri'nin doktrinini ve öğretilerini yansıtmıyor." ifadelerini kullandı.

Şili Devlet Başkanı Sebastian Piñera'nın sözcüsü Cecilia Pérez de bir açıklama yaparak, "Şüphesiz ki görüntüler utanç verici ve Silahlı Kuvvetlerin ruhuna aykırı." diye konuştu.