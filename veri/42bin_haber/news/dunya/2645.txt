Tecavüzcüye inek bakma cezası
 
 Hindistan'da bir çocuk mahkemesi, altı yıl süren dava sonunda, tecavüz ve adam kaçırmaktan suçlu bulduğu sanığa, altı ay inek bakma cezası verdi.
 
 Şu anda 23 yaşında olan sanık, suçun işlendiği 2007 yılında 17 yaşında olduğu için Haryana eyaletindeki çocuk mahkemesi tarafından yargılandı.
 
 BBC'ye konuşan üst düzey bir polis görevlisi, sanığın önceki gün bir ahırda çalışmaya başladığını söyledi. 
 
 Geçtiğimiz aylarda Hindistan'da bir öğrencinin tecavüze uğraması ve sonrasında öldürülmesi büyük bir öfke yarattı.
 
 Saldırıya karışanlardan birinin yaşının 18'den küçük olması nedeniyle, başkent Yeni Delhi'de yaşanan tecavüz olayının ardından çok sayıda kişi, küçük yaştaki suçlulara daha ağır cezalar verilmesi çağrısında bulundu.
 
 Uzmanlar, bu cezanın ülkede çocuk suçlulara verilen cezaların ciddiyetiyle ilgili birçok soru gündeme getirdiğini söyledi.
 
 Hindistan'daki yasalara göre, 18 yaşın altındaki sanıklar en çok üç yıl ıslahevine gönderilebiliyor.  
 BBC Türkçe