ABD'de Nemo fırtınası: 4 kişi öldü
ABD'nin doğu kıyılarında etkili olan Nemo kar fırtınasında 4 kişi hayatını kaybetti. Fırtına sonrası ABD ve Kanada'da kar temizleme çalışmaları başladı.
Gecenin geç saatlerine kadar tipi şeklinde yağan kar, yer yer 47 santimetreyi buldu. Kar fırtınasının hızının zaman zaman 130 kilometreye kadar yükseldiği bildirildi.

Çok sayıda insan sabahın erken saatlerinde ev ve garajlarının önünde biriken karları temizlemek için kolları sıvadı. Bazı vatandaşlar kar temizlemek için kürek kullanırken bazıları ise kar temizleme makinası kullandı. Belediyelere ait araçlar kar temizleme çalışmalarına gece boyunca devam etti. Fırtına nedeniyle 650 bin kişi elektriksiz kaldı. 5 binden fazla uçuş iptal edildi. Uluslararası havaalanları ise kısmen hizmete başladı. 

Massachusetts eyaletinde 250 den fazla vatandaş fırtına nedeniyle barınma evlerinde misafir edildi.

Evinin önünü temizleyen Amerikalı William Herity, son 10 yıl içinde bu kadar yoğun bir kar görmediklerini söyledi. Herity günlerdir fırtınaya hazırlık yaptıklarını ama tahminlerinden çok daha sert bir fırtınayla karşılaştıklarını belirtti.