ABD ve Güney Kore'den tatbikatla yanıt
Güney Kore ve ABD, Kuzey Kore'nin tüm tehditlerine karşın ortak askeri tatbikatına başladı. Yetkililer, yaklaşık bir ay sürecek tatbikata 10 bin Güney Kore ve 3 bin 500 ABD askerinin katıldığını açıkladı.

Tatbikata şiddetle karşı çıkan Kuzey Kore, Güney Kore ile arasındaki direkt telefon hattını kapattı.

Askeri tatbikatı "savaş hazırlığı" olarak niteleyen Pyongyang yönetimi, 1953'te Kore Savaşı'nın sona ermesinden bu yana uygulanan ateşkese son vereceği tehdidinde bulundu.

Kuzey Kore, geçen hafta da ABD'ye karşı nükleer saldırı tehdidinde bulunmuştu. Pyongyang yönetimi, Kuzey Kore'ye karşı savaş başlatmaya çalışmakla suçladığı ABD'ye karşı "önleyici nükleer saldırı" düzenleme hakkını kullanacağını açıklamıştı.

Birleşmiş Milletler Güvenlik Konseyi'nin, 12 Şubat'ta üçüncü nükleer denemesini yapan Kuzey Kore'yi kınayan açıklama yayımlamasının ardından ABD ve Çin arasında, Kuzey Kore'yi cezalandırmak için uygulanacak yeni yaptırım paketi taslağı üzerinde anlaşmaya varıldığı duyurulmuştu.