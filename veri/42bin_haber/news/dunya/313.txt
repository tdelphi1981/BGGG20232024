Sadece 22 ülkeyi işgal edemediler
Dünyadaki 192 ülkeden sadece 22'sinin tarih içinde hiçbir dönem İngiliz sömürgesi altında yaşamadığı ortaya çıktı. Diğerleri ise, bir süre de olsa İngiliz sömürgesi oldu.
 İngilizler sömürgeci kimlikleriyle bilinir. Yeni yayınlanan bir kitapta, İngilizlerin sömürgeci kimliğiyle ilgili ilginç veriler ortaya koyuldu.
 İngilizlerin dünyanın yüzde 90'nı işgal ettiği belirtildi. Britanya İmparatorluğu'nun dünyanın varoluşundan bu yana hiç işgal edemediği ülke sayısı ise sadece 22.
 İŞGAL EDİLEMEYENLER
 İngiliz tarihçi Stuart Laycock'un yeni yayınladığı "All the Countries We've Ever Invaded: And the Few Never Got Round To" (İşgal Ettiğimiz Tüm Ülkeler: Ve Hiçbir Zaman Ayak Basamadıklarımız) adlı kitabında, tarihleri boyunca İngiliz sömürgeciliği altında yaşamamış 22 ülke şöyle sıralandı: Andora, Belarus, Bolivya, Burundi, Orta Afrika Cumhuriyeti, Çad, Kongo Cumhuriyeti, Guatemala, Fildişi Sahillleri, Kırgızistan, Liechtenstein, Lüksemburg, Mali, Marshall Adaları, Monaco, Moğalistan, Paraguay, İsveç, Tacikistan, Üzbekistan, Vatikan ve Sao Temo Adaları.
 İngiliz tarihçi Stuart Laycock, kitabını yazmadan önce tüm ülkeleri alfabetik sıraya göre araştırarak, buralarda İngiliz izlerini aradı.
 İngiliz İmparatorluğu tarafından resmi olarak işgal edilmemiş ancak tarihin herhangi bir döneminde İngiliz korsanlar, İngiliz hükümetinin izniyle korsanlık yapanlar ve silahlı kaşifler tarafından kısa bir süre de olsa ele geçirilen topraklar da Stuart Laycock'un kitabında işgal edilmiş bölgeler ya da ülkeler olarak yer aldı.
 Daha önce Roma tarihiyle ilgili bir kitap yayınlayan Stuart Laycock, yeni kitabına 11 yaşındaki oğlu Frederick'in "İngilizler kaç ülke işgal etti" sorusunun ilham kaynağı olduğunu söyledi.
 'BEN BİLE ŞOKE OLDUM'
 İki yıl süren bir araştırma sonrasında oğlu Frederick'in sorusuna cevap verebildiğini belirten Stuart Laycock, "İngiliz sömürgeciliği konusunda iyi bir bilgi birikimine sahip olduğumu sanıyordum ancak araştırdıkça, aklımın ucuna dahi gelmeyecek bölgelerin bile bir şekilde İngilizler tarafından kısa süreli de olsa işgal edildiğini gördüm. Bu durum beni şoke etti" dedi.
 Diğer ülkelerin de benzer bir kitap yazabileceğini belirten Stuart Laycock, "Ancak onların listelerinin bu kadar uzun olacağını sanmıyorum" şeklinde konuştu.