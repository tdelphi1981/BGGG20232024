Yemen'de silah deposunda patlama: 10 ölü
Yemen'in başkenti Sana'nın kuzeyindeki Hacce kentinde bir askeri silah deposunda meydana gelen patlamada, 10 sivilin hayatını kaybettiği bildirildi.
AA muhabirinin edindiği bilgiye göre, Hacce kentindeki 25. Mekanize Birliği'ne ait askeri mühimmat deposunda meydana gelen patlamada 10 kişi öldü, 7 kişi de yaralandı.

Patlamada askeri kayıp konusunda bilgi verilmezken, deponun yerleşim merkezine yakın olmasından dolayı sivil kayıpların yaşandığı belirtildi.

Patlamanın şiddetiyle bir çok evin hasar gördüğü ifade edildi.

Daha önce de Sana'da yasa dışı silah ticareti yapan bir kişinin evinin altında depoladığı ağır silah ve mühimmatların patlaması sonucu 12 kişi hayatını kaybetmişti.

Yemen dünyada 'sivil silahlanma' oranının en yüksek olduğu ülkeler arasında gösterilirken, kent merkezlerinde bir çok yasa dışı 'sivil silah depoları' bulunuyor.