Amerikan okullarının güvenlik sistemi yetersiz
ABD'nin Connecticut eyaletinde 27 kişinin ölümü ile sonuçlanan katliam sonrası okullardaki güvenlik sistemi tekrar sorgulanmaya başlandı. Son yaşanan trajik olayda saldırgan çok rahat birşekilde okula girip öğrencilere ateş açmıştı.
Uzmanlar 1999 yılında Colorado eyaletindeki Columbine Lisesi'nde yaşanan katliamdan sonra okullardaki güvenlik seviyesi artırıldığını fakat yine de yetersiz olduğunu belirtiyor. Reta Güvenlik Şirketi Başkanı Paul Timm okulların önceki dönemlere göre daha iyi korunduğunu fakat tecrit (lockdown) sisteminin olması gerektiğini ifade etti. Columbine katliamından önce polisin, okulun içindeki saldırgana müdahale etmek için özel silahlı birliklerin (SWAT) gelmesini beklediğini söyleyen Timm "Daha sonraki yıllarda polis bu taktiği değiştirip, anında müdahalede bulunmaya başladı. Bununla birlikte okullarda güvenlik sistemleri kurularak, herhangi bir saldırı anında öğretmen ve öğrencilerin güvenliği sağlanmaya başladı." şeklinde bilgi verdi. 

Okullarda yılda en az bir defa 'Acil durumlarda nasıl hareket edilmeli' şeklinde tatbikat yapılmasının zorunlu olduğunu hatırlatan Timm, okul binasındaki bütün kapılarda kilit bulunması gerektiğine dikkat çekti. Timm "Okula girişi olan bütün kapılara detektör kurulması gerekir. Çünkü bazı okulların birden çok girş kapısı var. Öğrenciler istediklerinin okula sokabilirler. Bunu engellemek için pahalı olduklarına bakmadan detektör bulundurmak gerekiyor." şeklinde öneride bulundu. 

Silahlı saldırıların sadece büyük şehirlerde değil, ülkenin her yerinde olabileceği uyarısında bulunan Case Western Reserve Üniversitesi profesörlerinden Stephen Sroka bütün okulların her zaman tedbirli olarak hareket etmesi gerektiğini vurguladı. Son katliamın Newtown gibi küçük bir kasabada meydana geldiğini hatırlatan Prof. Dr Sroka "Öğrencilere acil durumlarda nasıl hareket edilmesi gerektiğini öğretmek lazım. Okul kapılarını kilitli tutmayı hiçbir zaman ihmal etmemek lazım. Artık bu son trajediden sonra iyi ders çıkartmamız gerekiyor." dedi.

1999 yılında Eric Harris ve Dylan Klebold isimli öğrenciler yarı otomatik silahlarla Columbine Lisesi'ne saldırarak 13 kişiyi öldürüp 24 kişiyi yaralamıştı. Öğrenciler daha sonra intihar etmişti.