Çek Cumhuriyeti'nde seçim
Çek Cumhuriyeti'nde devlet başkanlığı seçiminde, 9 aday yarışıyor 
 BBC’nin haberine göre, ülkede devlet başkanlığı için yapılacak ilk doğrudan seçimde, son 10 yıldır bu görevi yürüten, AB muhalifi, muhafazakar Vaclav Klaus’un halefi belirlenecek. Yapılan anketler, devlet başkanlığı seçiminde önde giden bir aday göstermezken, adaylardan hiçbiri yüzde 50’inin üzerinde oy alamazsa ikinci tura gidilecek. 
 GENÇ NÜFUSUN FAVORİ ADAYLARI 
 
 Adaylardan ikisi eski başbakanlar Milos Zeman ve Jan Fischer. Dışişleri Bakanı Karel Schwarzenberg de şehirlerde yaşayan genç nüfusun favori adayı. Devlet başkanlığı seçiminin en sıradışı adayı ise vücudunun yüzde 90’ı dövmeyle kaplı ressam, opera bestecisi ve drama profesörü Vladimir Franz.  
 
 Ülkenin yeni devlet başkanı, yurtdışında ülkesini temsil edecek, anayasa mahkemesinin ve merkez bankasının üyelerini atayacak.
 Vaclav Klaus’un gidişinin, birçok Avrupa ülkesinde memnuniyetle karşılanabileceği yorumları yapılırken, Çek Cumhuriyeti’nde Klaus, 1990’yıllarda hükümetteyken izlediği ekonomi politikaları ve avrodan uzak durma kararı nedeniyle itibar görüyordu. Klaus’dan önce devlet başkanlığı görevini, Komünist yönetimi deviren Kadife Devrim’in lideri muhalif oyun yazarı Vaclav Havel yürütüyordu.
  