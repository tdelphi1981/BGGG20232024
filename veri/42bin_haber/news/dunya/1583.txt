'Birand, gazeteciliğin kozmopolit paşası'
Yunanistan yazılı ve görsel medyası, Türkiye'nin duayen gazetecisi Mehmet Ali Birand'ın vefatına geniş yer ayırdı. Türk-Yunan ilişkileri konusundaki geniş bilgi sahibi olduğuna dikkat çeken medya, Birand'ı "kozmopolit paşa" olarak tanımladı.
Gazeteci Mehmet Ali Birand'ın hayatını kaybetmesi, Yunanistan'da geniş yankı buldu. Yazılı ve görsel medyanın yanısıra internet siteleri, Birand'ın vefat haberine geniş yer verdi. 

Türkiye'nin dün çok mükemmel bir gazetecisini kaybettiğini yazan Yunanistan'ın saygın gazetesi Kathimerini Genel Müdürü Aleksis Papahelas, yarım sayfalık makalesine "Mehmet Ali Birand, gazeteciliğin kozmopolit paşası" başlığını attı. Türkiye'ye batı tarzı araştırmacı gazeteciliği Birand'ın getirdiğini belirten Papahelas, Birand'ın Yunanistan ve Kıbrıs'ı Türkiye ile ilişkileri bakımından da çok iyi bildiği değerlendirmesinde bulundu.

Papahelas, Birand'ın Ankara'nın görüşleri ya da Türkiye'den haberler verilmesinin "aforoz edilme" olarak değerlendirildiği bir dönemde Yunan televizyonlarında görünmeye başlayan ilk gazeteci olduğunu kaytti. 1996'da Türkiye ile Yunanistan'ı savaşın eşiğine getiren Kardak krizinden kısa süre sonra Türk ve Yunan aydınlar ile gazetecileri bir sempozyumda bir araya getiren öncü kişilerden birinin Birand olduğunu vurguladı.

Birandın iyi yaşamı sevdiği için Türkiye'de başka bir dönemde yaşayan bir tip "paşa" olarak tanımlandığına dikkat çeken Kathimerini, Birand'ın Rumlar gittikten sonra İstanbul'un kozmopolit yapısını yitirdiğini söylediğini de belirtti. Birand'ın iki ülke arasında bir gerginlik olduğunda Yunan dostlarına hemen telefon ederek olayı bütün yönleriyle anlamaya çalıştığına dikkat çekti.

Mehmet Ali Birand'ın eksikliğini çok fazla kişinin hissedeceğini belirten gazete, Birand'ın "hayattan da büyüktü" tanımlamasına uyan bir yaşam sürdüğünü belirtti. Kathimerini Genel Müdürü Papahelas, makalesini "İyi yolculuklar Mehmet Ali" cümlesiyle tamamladı. 

Ülkenin en çok satan gazeteci Ta Nea, "Mehmet Ali Birand için son haber" başlığını kullandı. Birand'ın hayat hikayesine geniş yer ayıran Ta Nea, Türk-Yunan ilişkilerine olan hakimiyetine dikkat çektiği haberinde, ünlü gazetecinin Türkiye'de haberciliğe yeni bir boyut getirdiği yorumunda bulundu. 

Yunanistan'ın tanınmış gazetecilerinden Pavlos Çimas da Birand için bir makale kalame aldı. "Birand'ın anısına" başlıklı makalede Çimas, Mehmet Ali "bey"in 30 yıllık arkadaşı olduğunu hatırlattı. Biarnd'ın gazetecilik ve insani yönlerini değerlendiren Çimas, "Mehmet Ali'nin bir dünya vatandaşı" olduğunu belirterek kendi görüşünden bile olsa hiç kimsenin dümen suyuna girmediğini kaydetti. Çimas, Birand'ı 1981 yılında NATO zirvelerinden birinde Brüksel'de tanıdığını hatırlattı. 

BİRAND'IN KALİMNOS ADASI ZİYARETİ

Lifo.gr interent sitesi, Birand'ın 10 yıl aradan sonra geçen yıl ziyaret ettiği Kalimnos adasında bir restoranda Yunan dostlarıyla birlikte kaydedilen 9 dakikalık videosunu yayınladı. Kalimnoslu kişinin Birand'a "Sana Kalimnos balı getirdim" cümlesiyle başlayan sohbet, Birand'ın Ege ve çeşitli konulardaki anlatarak devam ediyor.

Birand, 15 yattan oluşan bir grup ile Ege adalarından birini ziyaret etmek istediklerini ancak Yunan makamlarının vize konusunda kendilerine zorluk çıkardıklarını oysa kendilerinin para harcamaya geldiklerini vurguluyor. Birand, bunun doğru bir yaklaşım olmadığına ilişkin görüş belirtiyor. Tatil için Ege adalarına gelmek isteyen Türkleri Kardak adalarının ilgilendirmediğini belirten Birand, Türkler Ege adalarına para harcamak ve tatil yapmak için gelmek istiyorlar. Yunanistan bu konuda daha açık ve yardımcı olmalı eleştirisinde bulunuyor. 

Birand'a hak veren ve bunun için çaba gösteriyoruz diyen kişiye Birand, ekonomik kriz döneminde karşılıklı ziyaretlerle iki halkın birbirini destekleyebileceğine dikkat çekiyor. Yunanlı dostunun "Türkiye'nin AB üyesi olmasını sağlayabilirsek hiçbir sorun kalmayacak." sözleri üzerine ise Birand, "Almanya ve Fransa ile zor." ifadelerini kullanıyor. Masadaki Yunanların "sizi tekrar bekleriz" sözleri üzerine ise Birand, gülerek "inşallah" diyor.