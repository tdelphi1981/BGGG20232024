Diplomatik kriz yaratan kadın özgür!
Fransa ile Meksika arasında diplomatik krize neden olan Florance Cassez, demirparmaklıklar arasında geçirdiği 7 yıl sonra Paris'e döndü.
Meksika'da Yüksek Mahkeme, adam kaçırmaktan 60 yıl hapse mahkum edilen Fransız Florence Cassez'nin hemen serbest bırakılmasına hükmetti. Fransız kadın, 2005'te erkek arkadaşıyla birlikte aralarında biri genç kız olmak üzere üç kişinin kaçırılmasıyla ilgili suçtan tutuklanmıştı. Fransa, 38 yaşındaki Cassez'nin iade edilerek cezasını Fransa'daki bir cezaevinde çekmesini istemişti. Eski Fransa Cumhurbaşkanı Nicolas Sarkozy'nin, 2011'de Fransa'da düzenlenecek 'Meksika yılı etkinliklerinin', Florence Cassez isimli Fransız kadının durumuna dikkati çekmek için de kullanılacağını açıklaması, iki ülke arasındaki gerginliğin iyice tırmanmasına yol açmıştı.