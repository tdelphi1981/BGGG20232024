Öldürdüğü kardeşinin cesedini dolapta sakladı
Almanya'nın Düsseldorf kentinde yaklaşık 1.5 yıl önce babası ölünce psikolojik dengesi bozularak tedavi altına alınan 16 yaşındaki Ali C., tartıştığı kardeşi 12 yaşındaki Baran'ı boğarak öldürdükten sonra cesedini dolapta sakladı. Ali C, cesedi bulan annesini başına sert cisimle vurarak ağır yaraladı.
Alman televizyonları, cinayet ve yaralama olayını 'Aile dramı' olarak ekrana getirdi.

Polis sözcüsü Ralf Pinke'nin verdiği bilgiye göre, ölen babasının 1.5 yıl önce cesedini bulması üzerine sinir krizleri geçiren ve psikolojik tedaviye alınan Ali C. kardeşi ve annesi ile kalmaya başladı. İki kardeş evde kalırken Ali C. tartıştığı Baran C.'yi boğarak öldürürken, cesedini evdeki bir dolaba sakladı. Ali C. eve gelen annesine, Baran C.'nin arkadaşının evine gittiğini söyledi. Kadın bir süre sonra dolabı açtığında oğlunun cesedi ile karşılaştı. Ali C. bunun üzerine annesinin başına sert bir cisimle vurarak onu yaraladı. Yaralı kadın komşularından yardım isterken, intihar girişiminde bulunan Ali C. polis tarafından ikna edildi.