Ermenistan'da seçimler ertelenebilir
 
  Erivan’da silahlı saldırıya uğrayan, cumhurbaşkanlığı seçimleri adaylarından Milli İrade Birliği Başkanı Paruyr Hayrikyan’ın sağlık durumu hala belirsizliğini koruyor. Ermenistan Merkez Seçim Kurulu Başkanı Tigran Mukuçyan, konuya ilişkin yaptığı açıklamada, "Şu an için bir yorumda bulunmak doğru değil. Hayrikyan’ın sağlık durumunun netleşmesini beklememiz gerekiyor" dedi. 
 HER ŞEY ONUN SAĞLIK DURUMUNA BAĞLI
  
 Ermenistan Parlamentosu Sözcüsü Ovik Abramyan ise sürece dair her şeyin Hayrikyan’ın sağlık durumuna bağlı olduğunu belirtirken, "Eğer sağlık durumu düzelir ve seçim kampanyasına devam etmeye karar verirse, seçimler yapılacak. Eğer seçim kampanyasına devam edemeyeceğini söylerse, seçimler ertelenecek" değerlendirmesinde bulundu. 
 'BU HALKA YÖNELİK BİR SALDIRIDIR' 
 
 Başbakan Tigran Sarkisyan ise Hayrikyan’a yönelik saldırının her şeyden önce yönetime ve halka yönelik bir saldırı olduğunu kaydetti. Ermenistan Anayasası’nın 52. maddesinde, Cumhurbaşkanlığı seçim sürecinde adaylardan herhangi birinin aşılamaz bir engelle karşılaşması durumunda, seçimlerin iki hafta erteleneceği belirtiliyor. Adaylardan birinin hayatını kaybetmesi durumunda ise yeni seçim kararı alınırken, seçimler bu kararın alındığı tarihten 40 gün sonra düzenleniyor.
  