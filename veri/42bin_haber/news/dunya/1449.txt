ABD ordusunda intihar rekoru
Pentagon tarafından açıklanan verilere göre, 2012 yılında, 349 Amerikan askeri intihar etti.
 ABD ordusunda gerçekleşen intihar olaylarının 2012 yılında yüzde 15 oranında artarak, Pentagon’un Amerikan askerlerinin intihar etme olaylarını kayıt altına almaya başladığı 2001 yılından bu yana rekor düzeye ulaştığı açıklandı. ABD Savunma Bakanlığı (Pentagon) tarafından açıklanan verilere göre, 2012 yılında, 349 Amerikan askeri intihar etti. ABD ordusunda 2011 yılında 301 asker intihar etmişti.
 Pentagon, psikolojik destek, insansız hava araçları kullanarak askerlerin fiziksel olarak çatışma alanında bulunmasını önleme ve böylelikle yaşanması olası psikolojik travmalarının önüne geçme uygulamalarına karşın büyük bir hızla artan intihar olaylarını ‘salgın’ olarak nitelendirdi. Pentagon’un verilerine göre, 2012 yılında intihar eden Amerikan askerlerinin sayısı, Afganistan’da çatışmada yaşamını yitiren 295 askerden 54, Pentagon’un öngördüğü intihar olaylarından ise 24 kişi daha fazla. Pentagon 2012 yılında 325 askerin intihar edebileceğini öngörmüştü.