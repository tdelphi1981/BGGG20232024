" Türkiye Erbil'de PKK ile görüşmedi "
Irak Bölgesel Kürt Yönetimi Hükümet sözcüsü Sefin Dizeyi, "Türkiye'nin terör örgütü PKK ile Erbil'de görüştüğü" yönündeki iddiaları yalanladı.
Cihan Haber Ajansı'na (Cihan) açıklamada bulunan Kürt yetkili, bazı gazetelerde yer alan" MİT Müsteşarı Hakan Fidan'ın görüşmelerde bulunmak üzere Erbil'e gideceği "şeklindeki haberlerin de gerçeği yansıtmadığını ifade etti. 
Dizeyi,"İmralı ile görüşmeleri zaten Türkiye yapıyor. Bu nedenle Erbil'e böyle bir ziyaret yok. Ancak, daha öncede söylediğimiz gibi eğer bu süreç içerisinde bizden bir şey istenirse, katkı amacıyla sürece dahil olabiliriz." dedi.
 Olayların başladığı 30 yıldan bu yana 40 bin kişiden fazla insanın hayatını kaybettiğine dikkat çeken Sefin Dizeyi, "Yaşanan şiddet hem hem de manevi olarak Türkiye'ye büyük zararlar verdi. 40 bin kişinin hayatına mal olan çatışmalarda, 450 milyar dolar harcama yapıldı. Artık bu şiddet durmalı. Sorunların diyalog ve uzlaşı ile çözüleceğine inanıyoruz" ifadesini kullandı. 

Barış ve Toplum Partisi(BDP)ile PKK'nın samimi adımlar atması gerektiğini belirten Dizeyi, " Biz Ak Parti hükümetin bu adımı saygı ile karşılıyoruz. Çok iyi bir adımdır, ama hükümet olarak çok büyük bir yük altındalar. Güven ortamının sağlanması lazım. Kürtlerin bu fırsatı değerlendirmesi gerekiyor. Şiddeti durdurmak için onların da çaba sarf etmeleri lazım. Sadece medyaya bir kaç bildiri yayınlamakla yetinmemeliler. Onların gerçek adımları atmaları lazım "dedi. 

Hiçbir ülkenin iç işlerine karışmak istemediklerinin altını çizen Bölgesel Kürt Yönetimi Sözcüsü, "Direkt olarak görüşmelere katılma durumumuz olmaz. Sorunları çözmeye hazırız. Ama biz hiç bir ülkenin iç işlerine karışmak istemiyoruz. Fakat bizden bir yardım talep ederlerse, Kürt Yönetimi her zaman bu konuda destek sağlamaya hazırdır" şeklinde konuştu. 

Kürt Yönetimi olarak Türkiye ile ilişkilerinin 1991 yılına dayandığına dikkat çeken Dizayi, ilişkilerin AK Parti hükümeti ile daha da ileriye gittiğini söyledi.