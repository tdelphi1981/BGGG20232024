Eski bakan 'savaş suçları'ndan yargılanacak
 
 Fildişi Kıyısı’nda iki yıl önce düzenlenen devlet başkanlığı seçimi sırasındaki şiddet olaylarından sorumlu tutulan eski Gençlik Bakanı Charles Ble Goude, "savaş suçları"ndan yargılanacak. 
 Fildişi Kıyısı devlet televizyonu RTI’nin haberine göre, iki yıldır aranan ve geçen hafta Gana’da yakalanan eski bakana yöneltilen suçlamalar arasında "savaş suçları" ile birlikte "cinayet" ve "yolsuzluk" da bulunuyor. 
 İnsan Hakları İzleme Örgütü, devrik Devlet Başkanı Laurent Gbagbo’nun sağ kolu olarak tanınan Ble Goude’un, 2010 yılındaki seçimin ardından çıkan şiddet olaylarında büyük rol oynadığını ileri sürmüştü. 
 Ülkede 28 Kasım 2010’daki devlet başkanlığı seçimini kaybeden Gbagbo’nun tüm uluslararası çağrılara rağmen görevi seçimin galibi Alassane Ouattara’ya devretmemesi, ülkede siyasi krize yol açmıştı. 
 Şiddet olaylarında yüzlerce kişi yaşamını yitirmiş, yaklaşık 20 bin kişi evlerini terk etmek zorunda kalmıştı. 
 AA