Suriye’de çözüm için Moskova’ya çıkarma
Suriye krizinin çözümünde uluslar arası diplomasi yeniden hızlandı.
 Birleşmiş Milletler Suriye özel temsilcisi Lahdar İbrahimi, Suriye lideri Beşşar Esed’le görüşmesinin ardından 29 Aralık’ta Moskova’ya geliyor. İbrahimi’nin ziyareti öncesi ise Suriye Dışişleri Bakan Yardımcısı Faysal Mikdat Rusya’ya geldi. Mısır Dışişleri Bakanı Muhammed Kamel Amr da bugün Moskova’da olacak. ABD ile Rusya arasında Suriye krizinin çözümünde mutabakat sağladıkları ve yeni bir yol haritası için müzakerelerin sürdüğü belirtiliyor.
 Suriye Dışişleri Bakan Yardımcısı Mikdat, Moskova’da Dışişleri Bakanlığı’nda yoğun temaslarda bulunacak. Rus basınında yer alan haberlere göre, Mikdat’la İbrahimi’nin yeni girişiminin değerlendirilmesi yapılacak. Suriye’de krizin çözümü için Esed’in 2014 Cumhurbaşkanlığı seçimlerine kadar iktidarda kalması, 2013 için de kurulacak geçici hükümetin icra yetkisine sahip olması planlanıyor. Esed’in yeni dönemde aday olmaması konusunda mutabık kalındığı, yeni yol haritasında Cenevre Mutabakatının temel alındığı ifade ediliyor.
 İbrahimi’nin ziyareti ile ilgili Interfax’a açıklamada bulunan Rusya Dışişleri Bakan Yardımcısı Gennadi Gatilov, görüşmelerin başarılı geçmesini ümit ettiklerini barış süreci ile ilgili verimli sonuçlara ulaşmak istediklerini söyledi. İbrahimi’nin gerçekleştirdiği mekik diplomasinin çok önemli olduğuna değinen Gatilov, “O şiddetin sona ermesi ve siyasi çözüm bulunması için çalışıyor. Suriye yönetimi ve muhalefet İbrahimi ile yakın temas içinde. Biz krizin çözümünde tüm uluslar arası aktörlerin de ortak bir politika geliştirmesini bekliyoruz.” dedi.
 Mısır Dışişleri Bakanı da Rusya Dışişleri Bakanı Sergey Lavrov’la bir araya gelecek. Bakanlıktan yapılan açıklamada, ziyarete özel önem verildiği ve Suriye krizine çözüm bulunması konusunda müzakerelerde bulunulacağı belirtildi. Rusya ve Mısır arasında siyasi, ekonomik ve kültürel alanlarda ilişkilerin geliştirilmesine önem verildiği kaydedilen açıklamada, Mısır’da yaşayan anayasa değişikliği ve parlamento seçimlerinin yakından izlendiği vurgulandı. Mısır Dışişleri Bakanı ile Filistin sorunu ve Ortadoğu barış süreci de ele alınacak.
 CİHAN