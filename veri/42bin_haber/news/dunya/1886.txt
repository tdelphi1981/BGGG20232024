Suriyeli muhalifler ihtiyatlı
Suriye'de geçici hükümet kurulması için mekik diplomasisi yürütme kararı alan muhalifler, kurulacak hükümetin gerekli siyasi ve mali desteği alamama endişesini taşıyor. Uluslar arası kamuoyundan şu ana kadar verdiği sözleri tutmamasından yakınan Suriyeli muhalifler, hükümet kurulması konusunda ihtiyatlı bir yol izleyeceklerini belirtiyor.
Suriye Milli Hareketi Siyasi Büro Başkanı İmadeddin El Raşid, Cihan Haber Ajansı'na verdiği mülakatta Suriye'de geçici hükümet kurulması ile ilgili sıkıntıların yanı sıra Türkiye'de büyükelçilik açma talepleri konusunda önemli değerlendirmede bulundu.

Geçici hükümet kurulması çalışmaları kapsamında Suriye Muhalif ve Devrimci Güçler Koalisyonu'nun birkaç gün önce İstanbul'da iki gün süren toplantı yaptığını hatırlatan El Raşid, Suriye'de geçici hükümet kurulmasının önündeki en büyük engel olarak uluslararası kamuoyunun siyasi ve ekonomik alandaki verdiği sözleri tutulmamasını gösterdi.

GEÇİCİ HÜKÜMETİN GEREKLİ DESTEĞİ GÖRMEMESİNDEN ENDİŞE EDİYORUZ

Hükümet kurulmasının mali kaynaklara bağlı olduğunu belirten İmadeddin El Raşid, "Şu ana kadar muhalif koalisyonu gerçek anlamda bir tanıma söz konusu olmadı. Göreceli bir tanıma oldu fiili bir tanıma yok. Kağıt üzerinde tanıma yapılsa bile şu ana kadar somut bir adım atılmadı. Muhaliflerin en büyük korkusu koalisyonda olduğu gibi geçici hükümet kurulup gerekli desteğin gelmemesi. Böyle bir hükümet devrimin ayıbı olacaktır. Devrimin gücünü ve itibarını zedeleyecektir." değerlendirmesinde bulundu.

HÜKÜMET KURMA KONUSUNDA İHTİYATLI DAVRANIYORUZ

Uluslararası kamuoyunu, Suriye devrimi konusunda şu ana kadar bir tutum ortaya koymamakla eleştiren El Raşid, "Gıda alanında bile cüzî yardımlar yapılıyor. Suriye'ye 500 ton 800 ton un gönderiliyor. Sadece Halep'te ihtiyaçları gidermek için günlük 300 ton una ihtiyaç var. Tüm Suriye için 500 veya 800 ton un ne yapacak. Gıda konusunda bile kararlı bir tutum ortaya konulmuyor. Bu korkular bizi hükümet kurma konusunda daha temkinli olmaya zorluyor. Bir diğer açıdan eğer geçici hükümet kurulduğunu farz edelim. Bu hükümet Suriye Milli Konsey'i ve son olarak koalisyonda olduğu gibi kurulurken ölü doğarsa böyle bir yıkımı kim telafi edecek? Dışarıda kurulup başarısız olacak bir hükümet, içerde kurulacak bir hükümetin önünü de kesecek. Bu durumda bir karışıklık çıkacak. Böyle bir durumla karşılaşmamak için hükümet kurulması çok iyi şekilde ele alınması gereken bir konu. Yoğurt üflenerek yenmeli. Uluslararası garantilerin alınması gerekir. Bununla birlikte uluslararası kamuoyundan siyasi alanda gerçek anlamda bir tanınma olması lazım." diye konuştu. 

YÖNETİME AİT MAL VARLIĞININ KOALİSYONA TESLİMİ İSTENECEK

Muaz El Hatip başkanlığında bir heyetin Suriye'nin dostlarına yapacakları ziyaretlerle destek turuna çıkacaklarını kaydeden El Raşid, şöyle konuştu: "Bu ziyarette ilk olarak yönetime ait tüm mal varlığının koalisyona teslim etmesi istenecek. Yurt içinde ve yurt dışında yönetime ait tüm mal varlığı talep edilecek. İkinci bir talep uluslar arası kamuoyundan koalisyona mali destekte bulunması istenecek. Üçünü talep ise gerçek bir siyasi destek istenecek. Şu ana kadar muhalif koalisyon gerçek manada siyasi destek almadı. Bu üç aşamada adım atılmasını isteyeceğiz." 

Özgür Suriye Ordusu'na yönelik silah geçişine büyük ölçüde engel olunduğunu ifade eden El Raişid, yapılacak görüşmelerde Özgür Suriye Ordusu için her türlü silah geçişine izin verilmesinin isteneceğini aktardı.

TÜRKİYE'DE BÜYÜKELÇİLİK AÇMAK İSTİYORUZ

Türkiye'nin Suriye devrimine büyük desteğinin olduğuna işaret eden El Raşid, "Diplomatik alanda Türkiye'nin atmasını beklediğimiz adımlar var. Bunlardan bir tanesi de Suriye muhalefetini tanıma ile ilgili. Türkiye, Suriye Milli Konseyi'ni tanıdı. Türkiye'de bir temsilcilik açılmasına izin verildi. Buna benzer birçok kolaylıklar tanındı. Ancak siyasi ve diplomatik olarak pek bir şey değişmedi. Buna ek olarak Türkiye Suriye Muhalif Koalisyonu'nu tanıdı. Ancak aynı şekilde siyasi ve diplomatik alanda da bu değişimi göremedik. Şu anki durum Türkiye'yi Koalisyonu tanıma konusunda daha fazla adım atmasını gerektiriyor. " dedi.

Türkiye'yi hiçbir şekilde Suriye bataklığına çekmek istemediklerinin altını çizen El Raşid, "Türkiye'nin gücü Suriye'nin gücüdür" ifadesini kullandı.

Güçlü Türkiye'nin Suriye'de kurulacak hükümeti güven vereceğini ifade eden İmadeddin El Raşid, "Türkiye'nin diplomatik anlamda kararlı bir duruş sergilemesi onun gücünü etkilemeyecektir." değerlendirmesinde bulundu.

Suriye Milli Konseyi ve Suriye Devrim Koalisyonu tarafından Türkiye'ye büyükelçilik açılması konusunda talep yapıldığını kaydeden El Raşid, "Türk yetkililere büyükelçilik açma konusunda talebimiz oldu. Ancak şu ana kadar somut bir gelişme göremedik." şeklinde konuştu.