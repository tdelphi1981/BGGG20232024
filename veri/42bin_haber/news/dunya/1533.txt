Panetta, silah kontrolünü savundu
ABD Savunma Bakanı Leon Panetta, ABD Başkanı Barack Obama'nın Kongre'nin onayına gerek olmayan 23 'başkanlık emrini' onaylamasını savundu.
Panetta, İtalya'nın kuzeyinde 173. Hava Hücum Tugayı'nı ziyaretinde, tugayda görevli 150 kadar Amerikan askerine yaptığı konuşmada, Obama'nın silah kontrolü yönünde attığı adımı savunarak, ordu dışında herhangi birinin, saldırı silahlarına veya zırh delici kurşunlara ihtiyaç duymasına hayatı boyunca anlam veremediğini söyledi.

Leon Panetta, bir askerin Obama yönetiminin, ABD Anayasası'nın İkinci Düzenlemesi'ni etkilemeyen ne gibi adımlar atacağı yönündeki sorusuna, okullarda çocukları korumak için ABD Anayasası'nın İkinci Düzenlemesi'ni baltalamadan adımlar atılabileceği yanıtını verdi.

İkinci Düzenleme'ye inandığını ve yıllardır ördek avladığını belirten Panetta, çocukları korumak için yapılabilecek şeyler olduğunu, böylece 'dışarıdaki çatlakların, onları öldürmek için bu tür silahları kullanmayacaklarını' söyledi.

ABD Anayasası'nda 15 Aralık 1791 tarihinde ABD Haklar Bildirgesi ile birlikte benimsenen İkinci Düzenleme (Second Amendment), insanların silah bulundurma ve taşıma hakkını koruyor.

ABD Başkanı Barack Obama, Kongre'nin onayına gerek olmayan 23 'başkanlık emrini' onaylamış, Kongre'ye de askeri tarzdaki silahların satışının yasaklanması ve silah alımında kişilerin evrensel standartlarda geçmiş araştırmasının yapılması gibi konularda düzenleme yapması için çağrıda bulunmuştu.