''Mavi Marmara" kafilesi' Gazze yolunda
İsrail'in son Gazze saldırılarında zarar gören Filistinlilere tıbbi yardım götüren ''Mavi Marmara Kafilesi'' Tunus'a ulaştı. İngiltere'den yola çıkan ve Gazze'ye tıbbi yardım taşıyan ''Mavi Marmara Kafilesi'' adındaki tıbbi yardım taşıyan 11 araçlık konvoy , Fransa, İspanya, Fas ve Cezayir'in ardından Tunus'a vardı.

Konvoy, başkent Tunus'ta, sivil toplum kuruluşlarının temsilcileri ve siyasilerin de aralarında bulunduğu kalabalık bir grup tarafından coşkuyla karşılandı.

''Mavi Marmara Kafilesi''nin Tunus organizatörü Akif Turan, AA muhabirine yaptığı açıklamada, Arap dünyasından ve Avrupa'dan 25 aktivistin yer aldığı konvoyda tıbbi yardım malzemesi taşıyan, ambulans ve okul servisi olarak kullanılacak 11 aracın bulunduğunu söyledi.

Turan, Türkiye'den 3 yıl önce yola çıkan ve İsrail'in saldırısına uğrayan ''Mavi Marmara'' gemisinin ''gazileri'' ve gemide yakınlarını kaybeden ailelerin, konvoyun organize olmasına katkıda bulunduğunu belirtti.

Akif Turan, konvoyun, yarın sabah Tunus-Libya arasındaki Ra's Cedir sınır kapısından geçerek Libya'ya daha sonra Mısır üzerinden Gazze'ye ulaşacağını kaydetti.

Türkiye'den Gazze'ye yardım götüren''Mavi Marmara'' gemisinden hareketle ''Mavi Marmara Kafilesi'' adı verilen yardım konvoyu, İsrail'in Gazze ambargosunu kırmak için 10 gün önce İngiltere'den yola çıkmıştı.

İsrail askerleri, Gazze'ye yardım götüren Mavi Marmara gemisine 31 Mayıs 2010'da uluslararası sularda baskın düzenlemiş, saldırıda 9 Türk vatandaşı hayatını kaybetmişti.