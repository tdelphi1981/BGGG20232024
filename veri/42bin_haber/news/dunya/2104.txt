'İşe yaramadığımı hissettiğim an istifa ederim'
Birleşmiş Milletler ve Arap Birliği'nin Suriye Özel Temsilcisi El Ahdar el İbrahimi, Güvenlik Konseyi'ne Suriye konusunda harekete geçme çağrısı yaptı. İbrahimi, işe yaramadığını hissettiği anda da istifa edeceğini söyledi.
 Güvenlik Konseyi'ne kapalı oturumda Suriye'deki son gelişmelere ilişkin brifing veren İbrahimi, oturumun ardından düzenlediği basın toplantısında, Suriye'deki duruma ilişkin kendi gözlemlerini ve düşüncelerini Güvenlik Konseyi üyelerine aktardığını belirtti. Suriye'nin parça parça yıkıldığını, bunun için Güvenlik Konseyi'nin bir an önce harekete geçmesi gerektiğini kaydeden İbrahimi, Konsey'in harekete geçmemesi halinde arabulucuk çabalarının bir sonuç vermeyeceğini ifade etti.
 Aynı şeyleri söylemeye utandığını dile getiren İbrahimi, Suriye Devlet Başkanı Beşşar Esed ve batı dünyasının desteklediği muhalif grupları suçladı. İbrahimi, “Dürüstçe söylemek gerekiyorsa onlar el birliği ile Suriye’yi yıkmak istiyor. Suriye yavaş yavaş yıkılıyor. Bölge son derece kötü bir duruma itiliyor. Bu durum sadece bölgeyi değil, bütün dünyayı ilgilendiriyor” dedi.
 Cenevre Deklarasyon’unda yer alan birçok unsurun hayata geçirilmediğini aktaran İbrahimi, “Güvenlik Konseyi'nin aramızda bazı anlaşmazsızlıklar var deyip çözümü ötelememesi gerekir. Ortada birçok belirsizlikler var. Bu belirsizliklerin ortadan kaldırılması lazım. Konsey, Esed ve muhalif gruplara baskı kurmasza ne benim arabulucuğum ne de Cenevre Deklarasyonu hayata geçmez” diye konuştu.
 "İSTİFA ETMİYORUM" 
 Bir gazetecinin, Arap medyasında kendisinin istifa edebileceği yönünde haberlere yer verildiğini hatırlatması üzerine İbrahimi, istifa etmeyi düşünmediğini söyledi. İbrahimi, “Ben bu görevde olsam da olmasam da, BM bu problemi çözümsüz bırakamaz. İşe yaramadığımı hissettiğim an, bir dakika durmam. Ben görevi istemiyordum. Bana bir görev verildi, ben de kabul ettim. Belki aptalca bir düşünce ama bu görevi kendime bir vazife olarak kabul ettim. Tabii BM ve Arap Birliği genel sekreterleri isterlerse bırakırım. Ama Güvenlik Konseyi de Genel sekreter de bu göreve devam etmemi istiyorlar” şeklinde konuştu. İbrahimi, Güvenlik Konseyi daimi üyeleri ile yemekte bir araya geleceğini ve bu konuları görüşmeye devam edeceğini sözlerine ekledi. 
  
  