Polis dayağı böyle görüntülendi
Kanada'nın Quebec kentine bağlı Trois-Rivieres kentinde, polislerin kovaladıkları bir şüpheliye şiddet uygulaması, güvenlik kameralarınca kaydedildi.
Mahkeme kararıyla basına dağıtılan ve devlet televizyonu CBC'de yayınlanan görüntülere tepki gösteren Trois-Rivieres Belediye Başkanı Yves Levesque, 'Başkan olarak gördüklerimden çok rahatsız oldum' dedi.

Trois-Rivieres kentinde 2 Şubat'ta bir eczaneyi soymaya kalkışırken polislerin geldiğini fark edip kaçmaya başlayan 19 yaşındaki Alex Vadeboncoeur'un bugün yapılan kefalet duruşmasına, çevredeki bir güvenlik kamerasının kayıtları sunuldu.

Görüntülerde, elindeki silahı atıp yere yüzüstü yatan ve teslim olan gencin, kelepçe takılarak götürülmeyi beklerken, polislerin tekme ve yumruklarına maruz kaldığı yer alıyor. 4 polisin üzerine çullandığı Vadeboncoeur, dakikalarca tekme ve yumruklara maruz kalırken, yerde de sürükleniyor.


Alex Vadeboncoeur'un avukatı Rene Duval, görüntülerde müvekkilinin ne tür bir yara aldığının görülemediğini, en ağır rahatsızlığının sürekli vurulan tekmeler nedeniyle testislerinde olduğunu açıkladı.

Trois-Rivieres Polis Şefi Francis Gobeil de görüntülerin hoş olmadığını açıkladı ve 4 polisin açığa alındığını söyledi.