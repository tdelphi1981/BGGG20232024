Kadınları cepheye sürecekler
ABD ve Avustralya'nın kadın askerlerin savaş hattında yer almasına izin vermesinin ardından Japonya, bu konuyu gündemine aldı. Mainichi gazetesi, Milli Savunma Çalışma Enstitüsü'nün kadınların ön cepheye sürülmesine yönelik çalışma başlattığını yazdı.
Gazete, Japonya nüfusunun azalması nedeniyle böyle bir çalışmanın gündeme geldiğini belirtti. Çalışma çerçevesinde kadın askerlerin, başka ülkelerdeki görevlere atanıp atanmayacağı ve kadın görevlilerin yaşadığı fiziksel ve ruhsal zorluklar araştırılacak. Enstitünün hazırlayacağı rapor sonrası hükümetin karar vereceği belirtildi. Ayrıca Japon hükümeti, kadınların yer alabileceği pozisyonlarda daha fazla kadın olması için de harekete geçmeyi planlıyor. 

Özgüvenlik Güçleri içinde 12 bin 242 kadın asker bulunuyor. Ancak bu sayı, ordunun ancak yüzde 5.4'üne denk geliyor. Hükümetin 1993 yılından beri takip ettiği eşitlik çerçevesinde kadın görevliler değişik pozisyonlarda yer almasına karşın piyade ve tank birliklerine zor koşullar nedeniyle alınmıyor. Ayrıca kimyasal silah bölümünü de kadın görevliler yer almıyor.