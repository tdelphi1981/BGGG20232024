İran'ın maymun operasyonu sahte mi?
 
 Geçtiğimiz günlerde İran’ın Pişgam adlı roketle içinde maymun bulunan bir kapsül fırlattığı açıklanmıştı. 
 Haberlerde, kapsülün içindeki maymunun, yerden 120 kilometre irtifada seyrettikten sonra yeryüzüne sağ salim döndüğü belirtilmişti. 
 Ancak İngiliz gazeteleri İran’ın uzaya maymun gönderme operasyonuyla ilgili çarpıcı bir iddiada bulundu. 
 Gazetelere göre, İran’ın uzaya maymun gönderip, sağ salim geri getirme operasyonu, bir aldatmacadan ibaret… 
 Gazeteler, uzaya gönderilen ve geri geldiği açıklanan maymunun aynı maymun olmadığını, iki farklı maymun olduğunu iddia ediyor. 
 Gazetelere göre, uzaya gönderilen maymun daha açık renkli, uzaydan döndüğü iddia edilen maymun ise daha koyu renkli ve saçlarındaki beyazlıklar yok. 
 ABD’den de tepki gelmişti 
 Fırlatma sonra ABD’den yapılan açıklamalarda da, Tahran’ın, Kuzey Kore gibi “sivil kılıfla” bir uzun menzilli füze denemesi yapmış olabileceği veya aslında bir fırlatma bile gerçekleştirmeden propaganda amacıyla yalan söylemiş olabileceği iddia edilmişti. 
 ABD Dışişleri Bakanlığı sözcüsü Victoria Nuland da, “Zavallı küçük maymunun uzaya gitmeye hazırlandığı fotoğrafları gördüm. Ama ne maymunu, ne herhangi bir fırlatmayı, ne de maymun fırlatıldığını doğrulayabilirim” demişti.
 
 TRTHaber