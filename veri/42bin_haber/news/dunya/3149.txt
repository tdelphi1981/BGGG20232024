Japonya ile G. Kore arasındaki kriz tekrar hortladı
Japonya ile Güney Kore arasında Japonya Denizi'nde yer alan takım adalar nedeniyle yeniden gerginlik yaşanıyor.
Japonya'nın güneydoğusundaki Shimane eyaletinin düzenleyeceği etkinliğe üst düzey bir Japon yetkilinin de katılması gündemde. Güney Kore'nin başkenti Seul'de ise Japonya Büyükelçiliği önünde protesto gösterisi yapıldı.

Japonya'nın Takeşima, Güney Kore'nin ise Dokdo diye isimlendirdiği adalar nedeniyle yaşanan kriz tekrar su yüzüne çıktı. Güney Kore'nin uyarılarına rağmen Shimane eyaleti, adaların Japonya'ya aidiyeti savunan bir program düzenliyor. 500 kadar kişinin katılmasının beklendiği programa önde gelen milletvekillerinden Aiko Shimajiri da katılacak. Ayrıca 19 kadar milletvekilinin de programa katılması bekleniyor. Shimane, Güney Kore'nin kontrolündeki adaların Japonya'ya aidiyetini savunmak için 22 Şubat'ı "Takeşima Günü" olarak ilan etmişti. Etkinlik, Güney Kore'de yapılan devlet başkanlığı seçimlerini kazanan Park Geun-hye'nin yemin töreni öncesine denk geldi. 

Eyalette yapılacak etkinlik, Güney Kore'de protesto edildi. Seul'deki Japonya Büyükelçiliği önünde toplanan göstericiler, adaların Güney Kore'ye ait olduğuna yönelik sloganlar attı. Japon eyaletinin düzenleyeceği programın da iptal edilmesini istedi. 

Güney Kore'nin kontrolündeki ada üzerine Tokyo egemenlik iddia ediyor. Güney Kore Devlet Başkanı Lee Myung-Bak'ın adaya geçtiğimiz Ağustos ayında gerçekleştirdiği sürpriz ziyaret iki ülke arasında krize yol açmıştı. Tokyo, Myung-Bak'ın bu ziyaretini "açık bir provokasyon" olarak nitelendirmişti. 16 Aralık seçimleriyle iktidara gelen Şinzo Abe yönetimi, Seul'u önemli bir partner olarak gördüğünü belirtmişti.