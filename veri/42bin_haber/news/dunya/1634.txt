Almanya ve AB'nin geleceği Türkiye'ye bağlı
Almanya'nın eski Başbakanı Gerhard Schröder, Türkiye'nin bölgedeki gücünün AB tarafından anlaşılamadığını söyledi.
 Schröder, "Almanya ve AB’nin geleceği Türkiye’ye bağlıdır. Türkiye, Orta Asya, Kuzey Afrika ve Ortadoğu için örnek bir ülke ve bizim ticari köprümüz olacak kadar stratejik öneme sahiptir." dedi.
 Alman Sosyal Demokrat Parti'nin (SPD) Aşağı Saksonya eyalet seçiminde en güçlü adaylarından biri olan Mustafa Erkan, siyasete, eski başbakan Gerhard Schröder’in otuz yıl önce başladığı yerde atıldı. Erkan’a destek programına katılan ve Türklerin her alanda Almanya’ya hizmet ettiğini belirten Schröder, “Bundan 30 yıl önce buradan başladığım siyasette önce eyalet, federal milletvekili ve Almanya Başbakanı oldum. Belki Mustafa’da 30 yıl sonra Almanya başbakanı olacak.” dedi.
 SPD’nin Aşağı Saksonya 23. sıra adayı Mustafa Erkan hem kendisini hem de programını tanıtmak için Almanya eski başbakanı Gerhard Schröder ile birlikte Hannover Neuestadt’ta bir resepsiyon verdi.
 Aslen Muğlalı olan ve Volkswagen’de çalışan 28 yaşındaki Erkan ‘‘Siyasetçi olmamda politikaya girmemde Schröder’in çok önemli yeri var. Eyaletimizde hala uygulanan üniversite harçlarının kaldırılması, kreşlerde yer bulma zorluklarını ve nükleer enerji atıklarının depolanması ve diğer önemli sorunları sizlerin desteği ile aşacağız.” dedi.
 Mustafa Erkan'a destek veren Schröder ise "Türkler 60´lı yıllarda misafir işçi olarak geldiler. O gelen ilk kuşak benim baş tacım. Onlar sayesinde ülkemiz bu hale geldi. Aynı zamanda Almanya’nın kültürüne de önemli katkıda bulundular. Artık siyasetten ekonomiye, akademik alana kadar her alanda Almanya için hizmet ediyorlar. Ben hepsine müteşekkirim.” diye konuştu.
 “AB, TÜRKİYE’NİN BÖLGESİNDEKİ GÜCÜNÜ ANLAYAMADI”
 Konuşmasının devamında AB ile yaşanılan süreci ve ekonomiyi değerlendiren Schröder şunları söyledi: "Biz iktidardayken 2010 ajandasını belirledik. Toplumun her kesimi bize tepki gösterdi ama biz yaşanılacak global krizi önceden gördük. Şu an Almanya Portekiz, İrlanda veya Yunanistan gibi değilsek o zamanki yaptığımız yatırımların sonucudur. Benim için hayati öneme sahip ikinci olaysa Türkiye’nin AB’ye aday ülke ilan edilmesidir. Maalesef Türkiye’nin bölgedeki gücünü AB anlayamadı. AB, Amerika ve Çin gibi çok önemli bir güç ve dünya da söz sahibi olmak istiyorsa 'ılımlı' İslam'ın hakim olduğu Türkiye’yi küstürmemelidir. Almanya ve AB’nin geleceği Türkiye’ye bağlıdır. Türkiye, Orta Asya, Kuzey Afrika ve Ortadoğu için örnek bir ülke ve bizim ticari köprümüz olacak kadar stratejik öneme sahiptir.”
 SPD CAMİASININ ERKAN’A DESTEĞİ TAM
 SPD’nin en iyi seçim yatırımı olarak görülen ve seçilmesine kesin gözle bakılan Erkan sempatik hareketleri ve çalışkanlığıyla şehirde herkes tarafından tanınıyor. Erkan’a destek programına aralarında Neustadt Belediye Başkanı Uwe Sternbeck, SPD-Hannover Başkanı Alptekin Kırcı, Şehir İtfaiye Şefi Robert Krenz, İGBCE Başkanı Dr.Jürgen Walter, Polis Şefi Manfred Henze ve annesi Teslime Erkan ile birlikte 400 seçkin davetli katıldı. Daha sonra SPD´li genç bayanlar Mustafa Erkan'a destek için koro eşliğinde şarkılar söyledi.