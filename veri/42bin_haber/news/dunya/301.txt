Şam ağır bombardıman altında
Suriye'de Beşşar Esed'e bağlı ordu birliklerinin muhaliflerin yoğun olarak yaşadığı kentlere ağır silahlarla düzenlediği operasyonlarda 39 kişinin öldüğü bildirildi.
Londra merkezli Suriye İnsan Hakları İzleme Örgütü (SNHR), güvenlik güçlerinin sabahtan bu yana başkent Şam'ın Tadamun, Guta Şarkiyye, Keferbatna ve Seyyide Zeynep bölgelerine tank destekli gerçekleştirdiği operasyonlarda 39 kişinin yaşamını yitirdiğini, çok sayıda kişinin yaralandığını açıkladı.

Bu arada, Suriye Genel Devrim Konseyi (SRGC), savaş uçaklarının Humus'un Telbise ile İdlib'in Maaretu Numan ilçelerini yoğun şekilde bombalaması sonucu onlarca evin yıkıldığını ve hasar gördüğünü, enkaz altından çok sayıda yaralının çıkarıldığını aktardı.

Halep'in Sahur Mahallesi'nde bombardımanın ardından siyah duman yükseldiğini belirten SRGC, kentin birçok bölgesinde Özgür Suriye Ordusu ile Esed'e bağlı nizami ordu arasında çatışmaların yaşandığını dile getirdi.

Rakka'nın Ra'sul Ayn bölgesinde silahlı muhaliflerle ordu arasında çatışma çıktığına, muhaliflerin Ra'sul Ayn sınır kapısını ele geçirmeye çalıştığına değinen SRGC, başkentte muhaliflerin yoğun olarak yaşadığı bölgelerin rejim güçlerince bombalandığını bildirdi.