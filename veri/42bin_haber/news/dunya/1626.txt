Azerbaycan'da 20 Ocak faciası anılıyor
Azerbaycan'ın başkenti Bakü'de 20 Ocak 1990 tarihinde Sovyet askerlerinin sivil halka ateş açmaları sonucu yaşanan facianın kurbanları anıldı.
 Dönemin Sovyetler Birliği Devlet Başkanı Mihail Gorbaçov'un emriyle gerçekleşen katliamın üzerinden 23 yıl geçmesine rağmen, acılar hala tazeliğini koruyor.
 Bakü'deki 20 Ocak anma törenleri, Cumhurbaşkanı İlham Aliyev'in olaylarda şehit olanların kabirlerini ziyareti ve anıt mezara çelenk koymasıyla başladı. Aliyev'e bakanlar, milletvekilleri, askeri ve mülki erkanla birlikte ülkedeki diplomatik misyon şefleri de eşlik etti.
 Binlerce vatandaş tarafından ziyaretçi akınına uğrayan Şehitler Hıyabanı, ziyaretçilerin getirdikleri karanfillerle adeta çiçek bahçesine döndü.
 Ülkede saatler tam 12.00'i gösterdiğinde gemiler, kara taşıtları, metrolar durdu ve siren çalarak bir dakikalık saygı duruşunda bulundu.
 20 Ocak 1990 tarihinde Sovyetler Birliği askerleri Bakü sokaklarına girerek bağımsızlık mücadelesi veren silahsız sivillere rastgele ateş etmişti. Olaylarda 137 kişi şehit olurken, 744 kişi de yaralanmıştı. Söz konusu tarih her yıl Azerbaycan'da Milli Matem Günü olarak kabul ediliyor ve anma programları yapılıyor.  
  