Gerginlik Kerküklüleri korkutuyor
Irak hükümeti ile Bölgesel Kürt Yönetimi arasında yükselen tansiyon, başta Kerkük'te olmak üzere halk tarafından endişe ile izleniyor.
 Tartışmalı bölgelerdeki, "askeri yetki sınırı" nedeniyle başlayan gerginlik devam ediyor. Özellikle Kerkük'ün taraflar arasında mücadele sahası haline getirilmesinden endişe duyan Türkmenler, böyle bir durumda zarar görecek tarafın kendilerinin olacağını belirtiyor.
 Geçen haftalarda Irak Bölgesel Kürt Yönetimi Başkanı Mesut Barzani'nin Kerkük sınırında bulunan Peşmerge kuvvetlerini ziyaret ederek denetlemesi, Kerkük'te yaşayan halkta huzursuzluğa yol açtı. Vatandaşlar, taraflar arasında alevlenen gerginlik sonrası böyle bir ziyaretin, şiddeti daha çok artıracağından endişe ediyor.
 Arap asıllı eski Milletvekili İsmail El Hadidi, Cihan Haber Ajansı'na yaptığı açıklamada, tüm tarafları sakin olmaya davet ederek çözüm yolunun diyalogla olması gerektiğini söyledi. Tarafların sorunu çözmek için Irak mahkemelerine başvurması gerektiğine işaret eden Hadidi, "Kerkük'ün şu anki durumu bir krizi kaldırmaya yetmez. Biz hep diyoruz gelin bir masa etrafında toplanıp kentimizi birlikte yönetelim. Kerkük özel statü içine alınmalı. Arap, Türkmen ve Kürtler birlikte kenti idaresini eşit şekilde yapsın. Yabancıları işlerimize karıştırmasınlar. Şu an yaşanan sorunu ise merkezi mahkemeler anayasaya göre çözer." dedi.
 Kerkük İl Meclisi Türkmen Üyesi Necat Hüseyin ise hesaplaşmaların Kerkük'te yapılmasına karşı olduklarını belirtti. Kerkük'ta yaşayan hiçbir halkın buna razı olmadığını ifade eden Hüseyin, "Temennimiz Kerkük'ün sorununun Bağdat'ta çözülmesi. Erbil ile Bağdat arasında yaşanan sorun Kerkük üzerinden çözülmesin. Bizim huzur ve emniyetimizi bozmaya kimsenin hakkı yok. Bizler bu hesaplaşmaya razı olamayız. Kerkük'ü kendi savaşlarına meydan etmeyeceğiz. Biz Kerkük'e özel bir statü verilmesini talep ettik. O zaman ne merkezi hükümet ne de Kürt bölgesi iç işlerimize karışır. Savaş isteyenlere Saddam Hüseyin'i örnek gösteriyorum şiddet yolunu tercih etti, ne oldu? Şimdi ise şiddeti isteyenlerde onun gibi olacaklardır." şeklinde konuştu.
 Türkmen bölgelerinde başlatılan bu çekişmelere karşı olduklarını söyleyen Irak Türkmen Cephesi (ITC) İl Başkanı Kasım Kazancı ise, "Buradan Maliki ve Barzani'ye çağrımız; bu sorun güç kullanmakla veya sözlü sataşmalarla çözülmez. Burada çıkacak muhtemel bir çatışmada Türkmenler zarar görür. Karışımızda Dicle Operasyon Gücü diğer tarafımız da ise Peşmerge Gücü duruyor. Bu sorun Türkmenlerin katılımı ile diyalog yoluyla çözülür." ifadelerini kullandı.
 CİHAN
  