ABD'ye "Suriye'yi vuruyorum" telefonu
Lübnan hava sahasını ihlal ederek Suriye'yi vuran İsrail'in, saldırıyı gerçekleştirmeden önce ABD'ye haber verdiği belirtildi.
Amerikan New York Times gazetesi, İsrail savaş uçaklarının, Suriye'de uçaksavar silahları taşıyan bir araç konvoyunu vurmadan önce Washington'u haberdar ettiğini yazdı.

New York Times gazetesine ismi gizli kalma şartıyla konuşan ABD'li yetkili, Lübnan hava sahasını ihlal eden İsrail jetlerinin, Suriye'de uçaksavar silahları taşıyan bir araç konvoyunu vurduğunu söyledi.

Haberde, İsrail'in "kuzeydeki en tehlikeli düşmanı" olarak gördüğü Hizbullah'ın Suriye'deki kaostan faydalanarak, kimyasal silahlar başta olmak üzere, diğer silahlara ulaşmasına izin vermeyeceğini bu saldırıyla bir kez daha ortaya koyduğu vurgulandı.

5 YIL SONRA İLK SALDIRI
İsrail 5 yıl sonra ilk kez Suriye'de bir hedefi vurmuş oldu. İsrail 6 Eylül 2007de Suriyenin kuzeyinde bir fabrikayı bombalamıştı. Ancak İsrail, Suriye'de saldırı gerçekleştirdiğini hiçbir zaman resmi olarak kabul etmedi. Dünkü saldırıların ardından da İsrail sessizliğini koruyor.

HİZBULLAH'TAN İLK TEPKİ 
İsrail'in Suriye'yi vurmasıyla ilgili bir açıklama da Lübnan merkezli Hizbullah'tan geldi. Açıklamada, İsrail'in Suriye'de bir araştırma merkezini savaş uçaklarıyla vurduğu belirtildi. İsrail'in kınandığı açıklamada şöyle denildi: "Hizbullah, Suriye yönetimi, ordusu ve halkıyla büyük bir dayanışma içinde olduğunu belirtir."

'KONVOY DEĞİL ŞAM VURULDU' 
Suriye devlet televizyonu da, İsrail savaş uçaklarının, önceki gün sabah saatlerinde, kuzeydeki Cebel Şeyh tepeleri üzerinden Şam'ın banliyösü Cemraya bölgesindeki askeri araştırma merkezine doğrudan saldırı düzenlediğini duyurmuştu.

Söz konusu merkezde savunmayı güçlendirme amaçlı çalışmalar yapıldığı ve gerçekleştirilen saldırıda 2 görevlinin öldüğü, 5 kişinin de yaralandığı belirtilmişti.

Suriye devlet televizyonunun haberinde, Suriye ordusunun 'İsrail uçaklarının Lübnan'a giden askeri konvoya saldırı düzenlediğine' ilişkin iddiaları yalanladığına da yer verilmişti.