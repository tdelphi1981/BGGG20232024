Kayıp asker 33 yıl sonra bulundu
Bundan 33 yıl önce dönemin Sovyet ordusu bünyesinde Afganistan'da savaşırken kaybolan Özbekistanlı asker, Herat vilayetinde ortaya çıktı. Semerkantlı 53 yaşındaki Bahriddin Hakimov isimli kayıp Özbek askerini, Bağımsız Devletler Topluluğu (BDT) bünyesinde faaliyet gösteren Farklı Milletlerin Savaşçıları Komitesi yetkilileri buldu.
Özbek basınına konuşan komite üyesi Aleksander Labrentev, Özbek askerine 23 Şubat'ta ulaştıklarını söyledi. 33 yıl önce kaybolan Özbek askerle bizzat görüştüğünü dile getiren Labrentev, Hakimov'un Özbekçe konuştuğunu, Rusçayı ise neredeyse unuttuğunu söyledi. 

Eylül 1980'de Sovyet ordusu bünyesinde Afganistan'da savaşan Hakimov, Herat'ta Afganistan ordusuyla yaşanan şiddetli çatışmalarda yaralanarak esir düşmüş. Afganlar tarafından doğal ilaçlarla tedavi edilen Hakimov'un Sovyet ordusuyla irtibatı kesilmiş. Daha sonra Şeyh Abdullah ismini alan Hakimov, Afgan bir kadınla evlenir. Çocuğu olmayan Hakimov ilerleyen yıllarda eşini kaybeder. Bir daha da evlenmeyen Hakimov yalnız yaşamaya başlar. Elinde Özbekistanlı olduğunu gösteren hiç belgesi bulunmayan Hakimov, Semerkant'ta olan yakınları ve askerlik yaptığı Semerkant'taki topçu birliği konusunda bilgi vermiş. 

Herat'ta Peştunlar kabilesine mensup insanlar arasında yaşayan Hakimov, 33 yıl zarfında ailesi ve vatanı Özbekistan'la bir bağlantı kuramamış. Rus görevli, kayıp Özbek askerinin şu anda yaşadığı yerde elektrik ve telefon olmadığını söyledi.

Farklı Milletlerin Savaşçıları Komitesi Semerkant Temsilcisi Eson Hasanov ise Özbek askerin annesinin ve babasının vefat ettiğini, uzun süre polislik yapan ağabeyi Şaraf Hakimov'un ise emekli olduğunu ve yaşadığını söyledi.
Hakimov'un Semerkat'taki ailesi ve akrabalarının kabul etmeleri durumda görüşmeyi kabul ettiğini ifade etti. 

1992'de kurulan Farklı Milletlerin Savaşçıları Komitesi dönemin kayıp Sovyet askerlerini bulmaya çalışıyor. 263 askeri arayan komite şimdiye kadar kayıp 31 askere ulaşmış.
Afgan savaşına katılan 65 bin Özbek askerinden bin 512 kişi hayatını kaybetmişti.

İŞTE O ASKERİN BUGÜNKÜ HALİ: