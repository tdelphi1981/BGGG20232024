THY İtalya'da hızlı tren işbirliğine hazırlanıyor
İtalya'ya giden THY Genel Müdürü Temel Kotil Milano'dan Bolonya'ya yolculuk etti. Seyahati sırasında ülkenin hızlı treni hakkında bilgi aldı, muhabirlerin sorularını yanıtladı 
 Türk Hava Yolları (THY) Genel Müdürü Temel Kotil, İtalya pazarındaki etkilerini, ülkenin ilk özel sektör hızlı tren firması olan Nuovo Trasporti Viaggiatori (NTV) ile işbirliği yaparak arttırmak istediklerini söyledi.  
 THY’nin İtalya’daki 4. sefer noktası olarak 2010 yılında faaliyete geçen ve günden güne rağbet gören destinasyonlarından biri olan Bologna’ya, yerel yetkililer ve basınla buluşmak için gelen THY Genel Müdürü Kotil, buradaki temaslarının ardından Milano’ya yaptığı hızlı tren yolculuğu sırasında muhabirlerin sorularını yanıtladı.  
 İtalya’da özel sektör eliyle yapılması, işletilmesi bakımından ilk olma özelliği taşıyan NTV demiryolu taşımacılığı firmasının Italo isimli hızlı treniyle Bologna’dan Milano’ya yolculuk eden Kotil, yolculuk sırasında İtalyan firmasının Pazarlama ve Satış Bölümü Yetkilisi Franco Tronci’den hızlı trenler hakkında bilgi aldı.  
 Görüşmede, iki kurumun ileride yapabileceği işbirliği konusu üzerinde daha detaylı çalışma kararı alındı. THY için İtalya pazarının öneminden, bu pazarda atmaya hazırlandıkları yeni adımlara, yeni uçak siparişlerine ve Kobe Bryant’lı-Lionel Messi’li reklam filmine kadar pek çok konuya değinen Kotil, İtalya pazarının THY için çok büyük önem arz ettiğini, bu ülkede 7 kentine sefer yaptıklarını vurguladı.  
 İTALYA'DA YENİ HATLARIMIZ OLABİLİR
  
 İtalya’yı çok yakından takip ettiklerine dikkati çeken Kotil, "2013’te yeni hatlarımız olabilir. Öncellikle Milano günde 5 sefer, onu 6’ya çıkarmamız lazım. Bologna’yı 3’e çıkaracağız. Roma 5’e çıkıyor. Yani çok meşgulüz burada. Bir de hızlı tren networkü... Bunlar da uçak gibi 300 kilometre hızla gidiyor. Kısacık zamanda kocaman mesafeleri birbirine bağlıyor. Bu da bize yeni nokta gibi bir etki yapar. Bir de bunu görmek isteriz tabi ki" diye konuştu.  
 THY TRENİN OLDUĞU YERE YAKIN OLACAK
  
 Avrupalı havayollarının kıta içinde hemen hemen her yere gittiğine işaret eden Kotil, buna karşılık THY olarak Avrupa ülkelerindeki hızlı tren firmalarıyla anlaşarak, markalarını her yere ulaştırma çabası içinde olmak istediklerini söyledi. Kotil, hızlı tren demiryollarının, Avrupa’nın kılcal damarları gibi olduğunu, bu hamleyle Avrupalı rakiplerini birazcık kızdırabileceklerini söyledi.  
 Hızlı tren ağından yararlanmanın kurumları için faydalı olacağını söyleyen Kotil, "Bu trenler İtalya’nın her tarafına gidiyor. Bunlar üzerinden yolcu alarak İtalya’nın daha da içine, detayına inme fırsatımız olacak. Ona 'Code-share’ diyoruz; ortaklaşa, karada seyahat, havada uçuş programını da inşallah başlatacağız. Bu yıl içinde anlaşmayı gerçekleştiririz. Yeni yıla İtalya pazarına 7 şehir artı bir de hızlı trenimizle girmiş oluruz inşallah" bilgisini verdi.  
 NTV firması yetkilisi Franco Tronci de, THY’nin Bologna’ya günde 2 seferi olduğunu, fikir aşamasında da olsa iki firmanın işbirliğinin kulağa kötü gelmediğini, aksine beraber yapılabilecek çok şey olduğunu söyledi. 
 LUFTHANSA İLE SONUCA GELİNMEDİ
  
 Kotil, Başbakan Recep Tayyip Erdoğan’ın, Kasım ayı başındaki Almanya ziyaretinde gündeme gelen Alman havayolu kuruluşu Lufthansa ile THY’nin ortaklığı konusunda yeni bir gelişmenin olup olmadığı sorusuna ise, "Tabii şu anda çok yeni, çok başındayız. Birbirini çok iyi tanıyan iki şirketiz. Şu anda yıllardan beri beraber çalışıyoruz. Sunexpres ortak şirketimizde, Star Alliance’ta beraberiz. Hem genel müdür düzeyinde hem alt düzey yöneticilerimiz çok iyi tanıyorlar birbirlerini. Sonuca gelen, paylaşacağımız bir gelişme yok şu an. Ama inşallah o da olacak" yanıtını verdi. 
  
 YENİ SİPARİŞLER VERİLDİ
  
 Kısa bir süre önce THY’nin yeni siparişler verdiğini hatırlatan Kotil, şunları söyledi: "Şimdi 15 5 toplamda 20 adet Boeing 777 siparişi verildi. 15 de Airbus 330-300 tipi sipariş verildi. Bunlar kesinleşenler. Tabi bunun arkası da gelecek. Şirketimiz büyüyecek. Geniş gövdede büyüdüğü için, dar gövdede de büyümesi gerekiyor. Tabi bunlar kesinleşince detayını paylaşırız. Ama THY’nin ulaşım ağı çok güçlendi. Az önce (Bologna) belediye başkanı da, 'Sizin getirdiğiniz turisti özellikle doğudan başka kimse getirmiyor' dedi. Bu da bizim için şeref tabi, güzel bir duygu. İnşallah önümüzdeki yılda Avrupa’nın ilk 5 yıldızlı havayolu olacağız." 
 'KOBE VE MESSI İLE ÇALIŞMANIN YARARI OLDU'
  
 Kotil, sanal ortamın en önemli ve en çok rağbet gören video paylaşım sitesi "youtube"da şu ana kadar yaklaşık 40 milyon kişi tarafından görüntülenen ünlü ve başarılı sporcular Kobe Bryant ile Lionel Messi’nin başrolünde olduğu reklam filminin son derece başarılı olduğunu dile getirdi. "Kesin bir şey var ki, meşhurla çalışmanın yararı oluyor" diyen Kotil, bu reklamlarının yansımasının yalnızca televizyonlarda değil, diğer mecralarda da görüldüğünü vurguladı. Hindistan’dan geldiği sırada okuduğu bir ekonomi dergisinde de iki sayfanın THY’ye ayrıldığını anlatan Kotil, "THY her yerde. Reklam filmi başarılı olmuş. Emeği geçen arkadaşlarımıza teşekkür ediyorum. Çok başarılı elemanlarımız var ve önemli firmalarla çalışıyoruz. Ama bir gerçek var ki; bir çocuk için dondurma önemliymiş, onu da görmüş olduk" esprisini yaptı.  
 TÜRK İŞADAMLARINA ÇAĞRI
  
 Türk işadamlarına da, İtalya'ya daha sık gelmeleri ve yatırım yapmaları çağrısında bulunan Kotil, özellikle tasarım alanında İtalya’nın iyi işler sunduğunu ve bu alanda ekonomik kriz nedeniyle bir çok satılık firma olduğunu belirtti. Tasarım alanında Türkiye’nin marka oluşturma safhasında çok ileri konumda olan İtalya’nın bu deneyiminden yararlanması gerektiğini dile getiren Kotil, Milano Bocconi Üniversitesi’nde "Hava Yolu Endüstrisinde Beklenti ve Perspektifler: Türk Hava Yolları örneği" konulu bir konferans da verdi.  
 AA