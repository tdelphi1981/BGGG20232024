Ahmedinejad Noel'i kutladı
İran Cumhurbaşkanı Mahmud Ahmedinejad, Hz. İsa'nın doğum günü ve miladi yeni yıl dolayısıyla kutlama mesajı yayınladı. Cumhurbaşkanlığı basın merkezinden yapılan açıklamaya göre, Ahmedinejad, Hz. İsa'nın doğum gününü kutladı, miladi yeni yılın mutluluk ve huzur getirmesi temennisinde bulundu.

Ahmedinejad, insanlığın bugün her zamankinden daha fazla, barış, sevgi, adalet ve dostluk peygamberi olan Hz. İsa'nın kurtuluş mesajlarına ihtiyaç duyduğunu vurguladı. 

Dünyanın büyük bir değişimin eşiğinde olduğunu, insanların daha çok hakikate ve adalete yönelerek baskı ve zulme karşı çıktığını belirten Ahmedinejad, "Beşeriyet, günümüzde maneviyat ve ahlaka daha çok ihtiyaç duyuyor" ifadesini kullandı.

Ahmedinejad, tüm insanlık için kardeşlik, sevgi, dostluk, barış ve adaletle dolu bir dünya dileğinde bulundu.