Japonya'nın yeni lideri, Obama ile görüştü
Japonya'nın müstakbel başbakanı Şinzo Abe, ABD Başkanı Barack Obama ile telefon görüşmesini gerçekleştirdi. Abe, Obama ile gelecek ay Washington'da görüşeceğini açıkladı.
 Japonya'da önceki gün yapılan erken genel seçimlerden zaferle çıkan Liberal Demokrasi Partisi'nin (LDP) lideri Şinzo Abe, ABD Başkanı Obama ile bir telefon görüşmesi gerçekleştirdi. İşverenler derneği Keidanren'dan üst düzey isimlerle bugün bir araya gelen Abe, Obama ile görüştüğünü aktardı. Beyaz Saray'dan yapılan açıklamada da iki liderin "ABD ile Japonya arasındaki ittifakın bölgedeki barışın ve güvenliğin köşe taşı olduğunu teyit ettiği" belirtildi. Sözcü Jay Carney yaptığı yazılı açıklamada, "Başkan Obama ve Abe, güvenlik işbirliğinin arttırılmasına yönelik adımları ve derinleşen ekonomik ilişkileri görüştü." dedi.
 Abe seçim kampanyası döneminde ABD ile ilişkileri derinleştirmeyi hedeflediğini açıklamıştı. Çin'in artan askeri tehdidine karşı Tokyo, Washington ile olan askeri ittifakını derinleştirmek istiyor. Abe'nin ilk ziyaretini Washington'a yapması da bu yönde atılan bir adım. Ayrıca Başkan Obama da Ortadoğu'dan çok, ağırlığını Asya'ya vermeyi hedefliyordu. Bu çerçevede Obama, ikinci kez başkan seçildikten sonra ilk yurtdışı ziyaretini Güney Asya'ya yapmıştı. Ayrıca ABD, donanmasının büyük bir bölümü de Pasifik'e kaydırmaya başlarken Japonya'daki üslerine yaptığı askeri yığınakları artırmaya başlamıştı. 2006-07 yılında da başbakanlık yapmış bir isim olan Abe, o dönem ilk yurtdışı ziyaretini Çin'e yapmıştı.
 CİHAN
  