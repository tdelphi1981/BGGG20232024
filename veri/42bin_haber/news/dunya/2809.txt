Türkiye'ye AB müjdesi
Fransa Dışişleri Bakanı Laurent Fabius, AB'ye tam üyelik sürecinde 22. faslın müzakerelere açılması için Türk mevkidaşı ile mutabakata vardıklarını söyledi.
Fransa'nın başkenti Paris'te düzenlenen Libya konulu toplantının ardından basın toplantısı düzenleyen Fabius'a bu sabah Dışişleri Bakanı Ahmet Davutoğlu ile yaptığı görüşme soruldu. Görüşmede iki ülkeyi ilgilendiren birçok konuyu ele aldıklarını ifade eden Fabius, bunlar arasında AB sürecinin de yer aldığını dile getirdi. Fransız bakan "Bölgesel Politika ve Yapısal Araçların Koordinasyonu" başlıklı 22. faslın müzakerelere açılması konusunda Türk tarafıyla mutabakat sağladıklarını dile getirdi.

Fransa Cumhurbaşkanı François Hollande'ın Türkiye'yi ziyaret etmek istediğini de ifade eden Fabius, "Çünkü Türkiye ve Fransa uzun yıllara dayanan ilişkilere sahip iki ülke. Türkiye ile ilişkileri her konuda geliştirmek istiyoruz." dedi.