Kürt mafya liderine suikast
 
 Rusya İçişleri Bakanlığı’ndan yapılan açıklamada, Usoyan’ın, Moskova’da Povarsk sokağında bir lokantadan çıkarken bir keskin nişancı silahı ile saldırıya uğradığı kaldırıldığı hastanede hayatını kaybettiği belirtildi. Gürcistan doğumlu Aslan Usoyan (76), ülkenin en büyük suç örgütlerinden birinin başında bulunuyordu. 
 ÇETELERİ KONTROL ALTINA ALMIŞTI 
 Hayatının büyük bölümünü hapiste geçiren Usoyan, hakimiyetini kabul ettirmek için Rusya’daki diğer suç örgütleriyle mücadeleye girerek birçok çeteyi kontrolüne almış ancak Moskova’daki Azerbaycanlı çetelere karşı başarılı olamamıştı.
 
 PKK İLE BAĞLANTISI OLDUĞU İDDİA EDİLMİŞTİ 
 
 'Hasan Dede' kod adlı mafya liderinin PKK ile bağlantılı olduğu iddia edilmişti. SV Pressa Ajansı 2010 yılında, Usoyan’ın PKK ile yakın işbirliği yaptığını belirterek “Kendisinden Kürtlerin ‘en önemli hami’si diye söz ediliyor” diye yazmıştı. Ajansın haberinde, 2008 yılında Bakü'de "Bilo" kod adlı bir Kürtle buluşarak Türkiye'den yola çıkan bazı Kürtlerin, Gürcistan ve Azerbaycan üzerinden Rusya'ya getirilerek buraya yerleştirilmelerini organize ettiği iddia edilmişti. Usoyan’ın PKK’ya silah satışı ile ilgili de bağlantıları olduğu iddia edilmişti. 
 
 PARİS İNFAZLARININ ARDINDAN GELDİ 
 
 Geçen hafta, Fransa'nın başkenti Paris'teki Kürt Enstitüsü'nde, PKK'nın 3 önemli kadın ismi olan Sakine Cansız, Fidan Doğan ve Leyla Söylemez, susturucu silahla infaz usulü kurşunlanarak öldürülmüştü. Bu saldırının sorumluluğunu henüz üstlenen olmadığı gibi, 'örgüt içi infaz' dahil çok sayıda senaryo ortaya atılmış durumda .