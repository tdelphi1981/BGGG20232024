Kerry, ilk basın toplantısında İran'ı uyardı
ABD Dışişleri Bakanı John Kerry, İran'ı "nükleer programıyla ilgili kaygıları ele alma" konusunda uyardı. ABD Dışişleri Bakanlığı görevine başladıktan sonraki ilk basın toplantısını yapan Kerry, İran'ın nükleer silah edinmesini önlemeye kararlı olduklarını vurguladı.

Baskı ve diyaloğu içeren iki kulvarlı politikayı devam ettireceklerini belirten Kerry, "İran'a şunu vurgulamak istiyorum; diplomasi penceresi hala açık. Seçim nihayetinde İran'a ait. Uluslararası toplum, İran'ın (Kazakistan'a) ciddi biçimde müzakere etmeye ve nükleer programıyla ilgili kaygıları ele almaya hazır şekilde gelmesi halinde buna yanıt vermeye hazır. Eğer bunu yapmazlarsa o halde daha da tecrit edilmeyi seçmiş olacaklar. Seçim onların" diye konuştu.

"İran'ın nükleer programıyla ilgili bu sorunda, kazananın diplomasi olmasını sağlamaya hazırız" diyen Kerry, ABD Başkanı Barack Obama'nın, barışçıl bir nükleer programı konuşmaya hazır olduğunu söylediğini hatırlattı.

Kerry, "İran'ın önünde bir seçim var. Dünyaya, (programın) barışçıl olduğunu kanıtlamaları gerekiyor ve biz de makul şekilde oturup bunu nasıl yapabileceklerini ve hepimizin nasıl tatmin olabileceğini müzakere etmeye hazırız" ifadesini kullandı.

Kerry, Obama'nın, tercihinin diplomatik çözüm olduğu yönündeki sözlerini de anımsatarak, "Ancak bunu sağlayamazsa İran'ın nükleer silah sahibi olmamasından emin olamak için gereken her şeyi yapmaya hazır" dedi.

Kerry ayrıca, İran'ın uranyum zenginleştirme programının hızını artırma planlarını "kaygı verici ve rahatsız edici" olarak niteledi.

Suriye'deki olaylar

Kanada Dışişleri Bakanı John Baird ile görüşmesinin ardından düzenlenen
ortak basın toplantısında Kerry'ye bir gazeteci, Amerikan medyasında yer alan, bir önceki Dışişleri Bakanı Hillary Clinton da dahil bazı üst düzey yönetim yetkililerinin Suriyeli muhaliflere silah sağlanmasını desteklediği yönündeki haberleri hatırlatarak, "Senato'dayken bu plan hakkında bilgilendirilmiş miydiniz? Bu plan hakkında ne düşünüyorsunuz? Sizce muhalifleri silahlandırmaya başlamanın zamanı mı?" yönünde soru yöneltti.

Kerry, "Öncelikle Beyaz Saray'da ne görüşmeler yapıldığına dair bilgim yok ve geriye gitmeyeceğim. Şimdi yeni bir yönetim görev başında, Başkan Obama'nın ikinci dönemi. Ben yeni Dışişleri Bakanı'yım ve bu noktadan sonrasına bakacağız" dedi.

Yönetimdeki herkesin ve dünyanın diğer kesimlerindeki insanların, Suriye'de devam eden şiddetten derin kaygı duyduğunu ifade eden Kerry, sözlerine şöyle devam etti:

"Çok fazla ölümler, çok fazla şiddet var ve elbette ilerleme sağlayacak bir yol bulmak için çabalıyoruz. El Nusra, Irak El-Kaidesi ve sahadaki diğer şiddet yanlısı gruplarla ilgili ciddi sorular var. Çok karmaşık ve tehlikeli bir durum. Kimyasal silahların varlığından da derin kaygı duyuyoruz. Yani şunu söyleyebilirim; değerlendiriyoruz, şu anda değerlendirme
aşamasındayız. Şiddetin azaltılması ve durumla baş edilmesine katkı sağlama çabası çerçevesinde başta diplomatik olmak üzere ne gibi adımlar atılabileceğini gözden geçiriyoruz."