Avrupa cazibesini yitirdi
Batılılarda sınır kapıların açılması durumunda Türkiye ve Fas'tan Avrupa'ya toplu göçlerin olacağı endişesinin yersiz olduğu ortaya çıktı. Gençler üzerinde yapılan akademik bir araştırmada Avrupa'nın cazibesini yitirdiği ve bunun temelinde ise artan yabancı düşmanlığı ve hayatı olumsuz etkileyen ekonomik kriz olduğu kaydedildi.
Avrupa'da artan ırkçılık ve İslamofibik yaklaşımlara bir de ekonomik kriz eklenince Avrupa'nın dışarıdaki 'taşı toprağı altın' algısında ciddi kırılmalar yaşandı. Özellikle göçmenlere yönelik son yıllarda getirilen zorlaştırma ve zorunluluk içeren düzenlemeler, Türk ve Faslı gençlerin gözünde Avrupa'yı cazip olmaktan çıkarttı.

Avrupa Komisyonu'nun desteklediği çok uluslu araştırma projesi 'Avrupa'nın Dışarıdaki Algısı: Eumagine' çok çarpıcı görüşlere yer verdi. Türkiye, Fas, Senegal ve Ukrayna'daki 18-39 yaş aralığındaki 8 bin kişinin görüşü alınarak yapılan araştırmada, Avrupa'nın AB dışındaki algısı masaya yatırıldı. Türkiye'nin AB'ye üye olması halinde ya da vizelerin gevşetilmesi halinde Türkiye'den Avrupa'ya toplu göçlerin olacağı kanaatin önyargıdan ibaret olduğunu ortaya koyan araştırma ile Avrupalılarda mevcut bazı önyargıları kıran bir çalışmaya imza atıldı. Belçika medyasında geniş yankı uyandıran Eumagine araştırmasına göre dışarıdan bakıldığında Avrupa, eski cazip Avrupa olmaktan çıkmış durumda. Türk gençlerin çoğunluğu Avrupa'daki yurttaşlarına kötü muamelede bulunulduğuna inanıyor. AB dışındaki ülkelerden bakıldığına Avrupa'da yabancı düşmanlığı ve ayrımcılığın arttığı kanaati giderek güçleniyor. Wilders ve Le Pen gibi İslam karşıtı söylemleriyle öne çıkan Avrupalı siyasetçilerin varlığına dikkat çeken araştırmada, AB'de yaşanan yabancı düşmanlığından örnekler sunuluyor. 

TÜRK GENÇLERİ 'ALAMANCI' OLMAK İSTEMİYOR

Öte yandan Türkiye'nin AB'ye üyeliğe kabulü ile Türklerin akın akın Avrupa'ya göç edecekleri görüşünün de yanlışlığı ortaya kondu. Araştırmaya katılan Türklerin çoğunluğu, Avrupa'nın eski şaşaalı döneminden eser kalmadığı, buna karşın Türkiye'nin dinamik yapısı ile ekonomik büyümeye devam ettiğine inanıyor. Bu açılardan birçok günümüzde Türk gençleri ülkelerinden ayrılarak zor günler yaşayan Avrupa'ya yerleşmek istemiyor. Rapora göre, Avrupalı hemşerilerinden gelen olumsuz haberlere Türkiye'nin artan gelişmişliği de eklenince daha önce Batı'ya ciddi göç veren Emirdağ gibi merkezlerden 'Alamancı' olmak isteyenlerin sayısında ciddi düşüşler yaşanıyor. 

TÜRKLER GİBİ FASLILAR DA ÖNYARGI KURBANI

Öte yandan Belçika'da Türklerin iki katı yoğunlukta bulunan Faslılara yönelik bazı önyargıların da haksız olduğu araştırma ile ortaya kondu. Toplumda var olan Faslılar Avrupa'da kazandıkları para memleketlerine gönderiyor anlayışının eskilerde kaldığı, çok sayıda Faslı gencin memleketinde çalışarak ailesinin geçimini sağladığı kaydedildi. Avrupa'dan gönderilen yardımlar Faslı ailelerin birincil geçim kaynağını oluşturmuyor. Ayrıca Avrupa'ya göç edenlerin bu kararlarında etkili olanın ekonomik krizden dolayı iş bulma ümidinden ziyade Batılı ülkelerdeki eğitim ve sağlık sisteminin olduğu kaydedildi. 

Avrupa'nın değişen algısının göçlere etkisinin araştırıldığı çalışmaya Koç Üniversitesi'nin yanı sıra yedi akademik kurum ve kuruluş katkı sağladı.