Hamaslı komutan öldürüldü
İsrail Ordusu'nun Gazze'ye düzenlediği hava saldırılarında, aralarında Hamas'ın silahlı kanadı İzzeddin Kassam Tugayları'nın lideri Ahmed el-Caberi'nin de bulunduğu 11 kişi öldü, 94 kişi de yaralandı. 
İsrail savaş uçaklarının Gazze'ye yönelik dünden bu yana sürdürdüğü saldırılarda hayatını kaybeden Filistinlilerin sayısı 11'e, yaralanların sayısı ise 94'e yükseldi. 
Filistin Sağlık Bakanlığı'ndan yapılan açıklamada, İsrail insansız hava araçlarının sabah erken saatlerde Gazze'nin doğusunda bulunan Hanyunus kentine füze saldırısı düzenlendiği, saldırıda 3 Filistinlinin daha yaşamını yitirdiği belirtildi. 
Öte yandan İsrail savaş uçakları, saldırının ikinci gününde gece boyunca 25 hedefi bombaladı. 
İsrail'in dünkü saldırılarında 8 kişi yaşamını yitirmiş, 91 kişi de yaralanmıştı. 
İsrail Ordusu'nun Gazze'ye düzenlediği hava saldırılarında, aralarında Hamas'ın silahlı kanadı İzzeddin El Kassam Tugayları'nın Lideri Ahmed el-Caberi'nin ve oğlunun da bulunduğu 9 kişi ölmüştü.

Hamas Hareketi Genelkurmay Başkanı olarak da bilinen Caberi, İsrail'in en çok arananlar listesinde yer alıyordu.

İsrail Donanması'na ait hücum botları da, Gazze sahillinin farklı bölgelerini bombaladı.

İsrail Donanması'na ait hücum botlarının, Gazze sahilleri ve birçok farklı bölgesine belli aralıklarla yoğun top atışları yaptığı bildirildi.

İsrail'in attığı bombaların ses ve ışıkları kentin birçok yerinden görülüyor.

Askeri operasyon başladı

İsrail Ordusu, Gazze'ye yönelik başlattığı saldırıya "Bulut Sütunu" ismini verdi. Bulut sütunu, Tevrat'ta İsrailoğulları'na yardımı simgeliyor.

İsrail, Gazze'de "Hamas liderlerini hedef alan askeri operasyonlara başladığını" duyurdu.

İsrail Ordusu Sözcüsü Ovijai Odraei, yaptığı basın açıklamasında, İsrail Savunma Kuvvetleri'nin (IDF), Hamas başta olmak üzere bölgedeki "terörist gruplara" ağır bir darbe indirmek için askeri operasyonlara başladığını bildirdi.

"Askeri operasyonların, ülkenin güneyindeki İsrail vatandaşlarının güvenliğini temin etmek için düzenlendiğini" ileri süren Odraei, "IDF, İsrail vatandaşlarının güvenliğini sarsacak en küçük bir girişime dahi tahammül edemez" ifadesini kullandı.

Odraei, İsrail askeri operasyonlarında ilk hedeflerden Hamas'ın lider komutanlarından Ahmed el-Cebari'nin, IDF'ye bağlı güçler tarafından arabasının havadan bombalanması sonucu öldürüldüğünü açıkladı.

ABD'den İsrail'e destek
 
ABD Dışişleri Bakanlığı Sözcüsü Mark Toner, İsrail'in Gazze saldırısıyla ilgili olarak, "Hamas ve diğer terörist organizasyonların İsrail halkına karşı giriştiği şiddetin hiçbir mazeret ve gerekçesi yok. İsrail'in kendisini savunma hakkını destekliyoruz" ifadesini kullandı. 
Toner, yazılı açıklamasında, Gazze'den İsrail'in güneyine yönelik roket atışını güçlü bir şekilde kınadıklarını belirterek, ardından patlak veren şiddette İsrailli ve Filistinli sivillerin ölmesi ve yaralanmasından üzüntü duyduklarını kaydetti. 
Toner, şunları bildirdi: "Hamas ve diğer terörist organizasyonların İsrail halkına karşı giriştiği şiddetin hiçbir mazeret ve gerekçesi yok. Bu alçakça eylemi bir an önce durdurması için sorumlularına çağı yapıyoruz. İsrail'in kendisini savunma hakkını destekliyoruz ve İsrail'i, sivil kayıpları önlemek için tüm çabalarına devam etmesi yönünde teşvik ediyoruz. 
Hamas, aslında Filistin halkının en iyi çıkarlarını temsil ettiğini iddia ediyor ama Filistinlerin davasına ters etki yaratan şiddete girişmeye devam ediyor. Neredeyse günlük bazda İsrail'e saldırmak, Gazze'deki Filistinlilere yardım etmek ve Filistin halkını kendi kaderini tayin hedefine daha da yaklaştırmak adına hiçbir katkı sağlamıyor."


İngiltere'den itidal çağrısı

 İngiltere, İsrail'in Gazze saldırılarının ardından, tüm tarafları itidale çağırdı. İngiltere Dışişleri Bakanlığı'nın resmi Twitter hesabından yapılan açıklamada, "Kimsenin yararına olmayacak bu tehlikeli gerginliğin önlenmesi için tüm taraflara itidal çağrısında bulunmaya devam ediyoruz" denildi. Bu arada, İngiltere'de yaşayan Filistinliler bugün İsrail'in Londra Büyükelçiliği önünde protesto gösterisi yapmayı planlıyor.

BM Güvenlik Konseyi acil olarak toplanacak 
Birleşmiş Milletler (BM) Güvenlik Konseyi, "Ortadoğu'daki gelişmeler ve Filistin sorununu ele almak" üzere acil olarak toplanacak. Mısır'ın mektubu üzerine BM Güvenlik Konseyi Başkanı, konsey üyelerini acil olarak toplantıya çağırdı. Türkiye saatiyle 04.00'te başlayacak kapalı oturumda "Ortadoğu'daki gelişmeler ve Filistin sorununun" ele alınacağı bildirildi. 
Netanyahu tehdit etti

Bu arada İsrail Başbakanı Binyamin Netanyahu, "İsrail'in Gazze'deki saldırıları, gerekirse İsrail Ordusu'nun, önümüzdeki günlerde askeri operasyonlarını genişletmeye hazır olduğu yönünde açık bir mesaj niteliği taşıyor" dedi.

Başbakan Netanyahu, Savunma Bakanı Ehud Barak ile yaptığı basın açıklamasında, Hamas'ın askeri kanat komutanı Ahmed el-Caberi'nin öldürülmesini, Filistin direniş gruplarının son zamanlarda İsrail bölgelerindeki hareketliliğine "bir cevap" olduğunu belirtti.

İsrail Savunma Bakanı Ehud Barak ise İsrail'in Gazze'de düzenlediği operasyonların "başlangıç olduğunu" vurgulayarak, "İsrail'in bugün düzenlediği saldırılar, Hamas'ın altyapısını vurdu" dedi.

Kassam Tugayları, "hazır olun" talimatı verdi

Hamas Hareketi'nin silahlı kanadı Kassam Tugayları ise, Ahmed el-Caberi'nin İsrail saldırısı sonucu hayatını kaybetmesinin ardından bütün birimlerini alarma geçirdi.

Hamas Hareketi'nin silahlı kanadı Kassam Tugayları, yaptığı açıklamada bütün kadro ve birimlerine "İsrail tarafından yapılan suikast ve saldırılara karşılık vermek için hazır olun" talimatı verdi.

Açıklamada, Ahmed el-Caberi'nin saha komutanı olduğu ve Hamas'ın askeri kanadı Kassam Tugayları'nın Muhammed Zayf'tan sonra iki numaralı adamı olduğu belirtildi.

Filistin, İsrail saldırılarına füzeyle karşılık verdi

İsrail'in Gazze'ye saldırısının ardından Filistin, füze saldırılarıyla karşılık verdi.

Gazze'deki Filistin direniş grupları, İsrail'in Gazze'ye sınır bölgelerinde bulunan kasaba ve yerleşim birimlerine düzenlediği füze saldırısında 6 İsrailli yaralandı.

Hamas'ın askeri kanadı İzzeddin El Kassam Tugayları ve İslami Cihad Hareketi'nin askeri kanadı Saraya Kudüs, Gazze'ye sınır olan İsrail hedeflerine füzelerin atıldığını duyurdu.

Hamas Türkiye'den yardım istedi

Hamas ise, İsrail'in Gazze'de düzenlediği saldırıların ardından, Türkiye'ye "Saldırıları durdurmaya yönelik" çağrıda bulundu. Hamas'ın Resmi Sözcüsü Sami Ebu Zehri, AA muhabirine yaptığı açıklamada, Türkiye'yi, Gazze'de İsrail ordusu tarafından gerçekleştirilen saldırıları durdurmaya yönelik çalışmaya davet etti.

"Türkiye'nin, İsrail saldırılarının önüne geçmesi için diplomatik ve popüler bütün çabasını göstermesini istiyoruz" diyen Ebu Zehri, Türkiye'nin de bu konuda mesuliyetini üstlenmesi gerektiğini söyledi.

Ebu Zehri, İsrail'in, Hamas'ın askeri kanat komutanı Ahmed el-Caberi'ye yönelik suikastını, "Büyük bir savaş suçu" olarak değerlendirerek, İsrail'in bu suçun bedelini ödemesi gerektiğini dile getirdi.

Benzin istasyonlarında izdiham
 
İsrail'in Gazze saldırılarının ardından Filistinliler benzin istasyonlarında yoğunluk oluşturdu. Askeri operasyonlarda kullanılacağından dolayı yakıtın bitmesinden endişe eden Gazzeliler, benzin istasyonlarında izdiham oluşturdu. 
Yakıt ve gıda stoku için halkı "izdiham oluşturmamaları" konusunda uyaran Gazze'deki Filistin Hükümeti, tüm vatandaşların temel ihtiyaçlarının karşılanacağı sözü verdi. 
Refah sınır kapısı açık kalacak 
Mısır-Gazze sınırındaki Refah sınır kapısının bugün ve yarın açık olacağı belirtildi. 
Gazze'deki Filistin hükümeti Dışişleri Bakanlığı tarafından yapılan açıklamada, Refah sınır kapısının bugün ve yarın açık olacağı, bu süre içerisinde Filistinlilerin rutin olarak giriş ve çıkış yapabilecekleri ifade edildi. İsrail'in dün başlattığı saldırıların ardından Refah sınır kapısının kapanacağı öne sürülmüştü. 
 
Tepkiler
Mısır Dışişleri Bakanlığı, "saldırıların derhal durdurulmasını" istedi.

 Mısır Cumhurbaşkanlığı Sözcüsü Ali: "Arap Birliği, Filistin'e veya herhangi bir Arap ülkesine yapılacak düşmanca saldırılara karşı caydırıcı kararlar çıkarmalı"
  
Müslüman Kardeşler Teşkilatı, Cumhurbaşkanı Mursi'den, İsrail'in Mısır Büyükelçisi'ni ülkeden çıkarması çağrısında bulundu.

Filistin'in Mısır Büyükelçisi ve Arap Birliği Daimi Üyesi Bereket el-Fera, İsrail'in Gazze saldırısını değerlendirmek üzere Arap Birliği'ni daimi üyeler seviyesinde olağanüstü toplantıya çağırdığını bildirdi.

Gazze'deki Filistin yönetimi Başbakanı İsmail Heniye, Mısır Cumhurbaşkanı Muhammed Mursi'yi "İsrail'in vahşi saldırılarını dizginlemeye ve Arap liderlerini Gazze için olağanüstü toplanmaya" çağırdı.

Türkiye, İsrail'in Gazze'ye yönelik saldırısını şiddetle kınadı. Dışişleri Bakanlığı'ndan yapılan açıklamada, "İsrail'in bugün başlatmış olduğu Gazze operasyonu, bu ülkenin saldırgan politikalarının son örneğini teşkil etmektedir. İsrail'in bu saldırısını şiddetle kınıyoruz ve derhal durdurulmasını talep ediyoruz" denildi.

Fransa, İsrail'in Gazze saldırılarından sonra tarafları "şiddetin tırmanmasını engelleme" çağrısında bulundu.

Arap Birliği Genel Sekreterliği, Filistin, Mısır ve bazı Arap ülkelerinden gelen talep üzerine, İsrail'in Gazze'ye saldırısını görüşmek üzere cumartesi günü Dışişleri Bakanları düzeyinde olağanüstü toplantı kararı aldı. 
Hamas'ın komutanlarından el-Caberi toprağa verildi 
İsrail'in Gazze'ye yönelik düzenlediği saldırıda hayatını kaybeden Hamas'ın komutanlarından Ahmed el-Caberi toprağa verildi. 
Binlerce Filistinli'nin katıldığı cenaze töreninde, İsrail aleyhine sloganlar atıldı. 
İsrail'in "Bulut Sütunu" adıyla Gazze'ye dün başlattığı saldırılarda 11 kişi ölmüş, 115 kişi de yaralanmıştı.