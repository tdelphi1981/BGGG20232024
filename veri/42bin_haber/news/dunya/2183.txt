-Suriyeli Çerkezler anavatana dönüş arayışında
Suriye'deki iç savaş nedeniyle ülkeden kaçışlar tüm hızıyla sürüyor.
Suriye rejimi ile muhalifler arasında 2 yılı aşkın süredir devam eden savaş nedeniyle ülkeyi terk etmeye başlayan halklar arasında, Çerkezler de önemli yer tutuyor.

Suriye'de yaşayan yaklaşık 130 bin Çerkez, ağırlıklı olarak Hama, Humus, Halep ve Şam'da ikamet ediyor. Ancak çatışmaların yoğunlaşmasıyla ülkeyi terk etmeye başlayan Çerkezler, anavatanları Kafkasya'ya dönmenin yollarını arıyor. Bu konuda Rusya yönetiminden talepte bulunan ve şu ana kadar çok sayıda diplomatik girişimlerde bulunan Çerkezler, henüz Rusya'dan olumlu yanıt alabilmiş değil.

Kafkasya Dernekleri Federasyonu (KAFFED) Başkanı Vacit Kadıoğlu, Suriye'den anavatana dönebilen ve şu an için Türkiye'ye yerleştirilen Suriye Çerkezlerinin durumlarını AA'ya değerlendirdi.

Kadıoğlu, geçen yıl Suriye'yi terk etmek zorunda kalan yaklaşık 400 Çerkez'in anavatanları Kabardey-Balkar'a, 220'sinin Adıgey'e ve 40'ının da Karaçay-Çerkez'e döndüğünü söyledi.

Bu dönemde Türkiye'ye 700 civarında Suriyeli Çerkez'in sığındığını belirten Kadıoğlu, bu kişilerin ağırlıklı olarak Adana, Gaziantep, Kayseri, Tokat, Düzce ve Balıkesir'deki akrabalarının yanlarına ya da KAFFED tarafından tutulan evlere yerleştirildiklerini belirtti.

Kadıoğlu Suriye'de çatışmaların her geçen gün arttığına dikkati çekerken, "Ülkede tam bir insanlık dramı yaşanıyor. Suriye'deki savaşın artmasıyla ülkeyi terk edecek Çerkezlerin sayısında da artış olacaktır" değerlendirmesinde bulundu.

-"Rusya, soydaşlık kanununu uygulamaya koymalı"-

Suriyeli Çerkezlerin ve diğer Kafkasya kökenli halkların anavatana dönüşlerinin önündeki en büyük engelin, Rusya'nın mevcut tutumu olduğunu kaydeden Kadıoğlu, "Bu insanlar, 1864'de anavatanlarından sürgün edilmiş insanlar, turist değiller. Şu an ülkede savaş var ve bu, olağanüstü bir durum. Rusya, var olan Soydaşlık Kanunu'nu uygulamaya koymalı ve kayıtsız şartsız Çerkezlerin anavatana dönüşlerinin önünü açmalı" dedi.

Boris Yeltsin döneminde Kosova'daki Çerkezlerin bir gecede Adıgey'e getirildiklerini hatırlatan Kadıoğlu, Rusya'nın şimdiye kadar taleplerini görmezden geldiğini belirtirken, Rusya'nın tutumunun değişmemesi durumunda, demokratik tepkilerinin artan bir ivme ile devam edeceğini vurguladı.

-"Türkiye, tek sığınak"-

Türkiye'ye sığınan yaklaşık 700 Suriyeli Çerkez için "temel amaçlarının anavatanlarına dönmelerini sağlamak" olduğunu kaydeden Kadıoğlu, Lübnan ve Ürdün'ün sınırları kapattığını hatırlatarak, "Şu an Çerkezlerin sığınabilecekleri tek yer, Türkiye'deki kardeşleridir" dedi.

Kadıoğlu ayrıca, Suriye'nin Golan bölgesinde bulunan Çerkez köylerinin de bombalanması sonucunda can kayıplarının yaşandığına da işaret etti.