Türkiye'den uzun hızlı tren hattı
Çin'de inşa edilen yaklaşık 2 bin 300 kilometrelik, dünyanın en uzun hızlı tren hattı resmen açıldı. Bu mesafe, bir uçtan diğerine bin 565 kilometre olan Türkiye'den çok daha uzun 
 Dünyanın en uzun hızlı tren hattı olan ve Çin’in yarıdan fazlasını aşan Pekin-Guangcou tren hattı bugün hizmete açıldı.  
 Ortalama 300 kilometre hızla hareket edecek hızlı trenler sayesinde, 22 saatlik Pekin-Guangcou hattı 8 saate düşecek ve başkent ile ülkenin güneyindeki üretim lokomotifi Guangdong eyaletini birbirine bağlayacak.  
 Pekin’den ve Guangcou’dan sabah saatlerinde iki tren ilk seferleri için ayrılırken, 2 bin 298 kilometrelik hızlı tren hattı karşılıklı ilk seferlerine başladı. Yeni yapılan hatta günde 155 civarında trenin seyahat edeceği belirtilirken, hafta sonları ve yoğunluğun olacağı özel günlerde ekstra seferler eklenecek.  
 Bu son hattın açılmasıyla birlikte şu anda ülkedeki hızlı tren hattı 9 bin 349 kilometreye ulaştı. Hızlı tren sistemi ülke genelinde hızla yaygınlaşıyor. Son zamanlarda hızlı tren ve bu sisteme uygun demiryolu teknolojisini geliştiren Çin, aynı zamanda bu teknolojiyi ihraç ediyor. 
 -2013’te hızlı tren ağlarına 600 milyar yüen yatırım-
  
 Ülkede hali hazırda birçok bölgede ikincil hızlı tren hatları hizmet veriyor ve bu hatlar ülke genelinde kurulacak 4 tane kuzey-güney ve 4 tane doğu-batı hızlı tren hatlarına bağlantı olacak. Bugün hizmete açılan Pekin-Guangcou hattı güney ve kuzey ana hatlarının ilkini oluşturuyor. Bununla birlikte ülkede 2011’de hizmete açılan Pekin-Şanghay hattı ise kuzey ve doğuyu birbirine bağlayan ana hatların başında geliyor.  
 Yetkililer, şu anda inşası süren tüm hatların 2015’e kadar tamamlanacağı bildirmiş bulunuyor. Ülkede geçen yıl Vıncou’da meydana gelen hızlı tren kazasının ardından, hızlı tren ağlarının inşası nisbeten yavaşlamıştı ve tüm ağlar tekrar güvenlik kontrolünden geçirilmişti. Normalde 350 kilometre hızla giden trenlerin sürati 300’e düşürülmüştü. Dolayısıyla Pekin ve Guangcou hattının açılışı bir yıl daha ertelenmişti. 
 Demiryolları Bakanlığı ray inşası için gelecek yıl 600 milyar yüenlik (yaklaşık 172,5 milyar lira) bir yatırım bütçesi ayrıldığını açıklarken, ülkenin iç kesimindeki Şian ile güney batı kesimindeki önemli merkezlerden Çıngdu arasında da hali hazırda hızlı tren hattı projesi yürütüyor.  
 Çin’de 28 şehirden geçecek ve başkent Pekin ile 5 eyaleti doğrudan birbirine bağlayacak Pekin-Guangcou hızlı tren hattında, saatte 350 kilometre hız yapabilecek şekilde tasarlanan trenler, ilk etapta 300 kilometre hızla çalışacak.  
 Çin’in kuzeyindeki başkent Pekin ile güneydeki Guangdong eyaletinin başkenti ve önemli ekonomi merkezlerinden Guangcou şehirlerini birbirine bağlayacak trenler, 2 bin 298 kilometrelik mesafeyi yaklaşık 8 saatlik bir sürede kat ediyor.  
 Trenler, başkentten başlayarak, Hıbey eyaletinin Şıciacuang kenti, Hınan eyaletinin Cıngcou şehri, Hubey eyaletinin Vuhan şehri ve Hunan eyaletinin Çangşa şehirleri gibi merkezi yolcu taşıma noktalarından geçerek Guangcou’da seferini sonlandırıyor. Ülkenin doğusunu dikey olarak kesen ve 400 milyon nüfusun yaşadığı bir güzergahta hizmet verecek olan Pekin-Guangcou hızlı tren hattı, Çin’in "Orta ve Uzun Vadeli Demiryolu Ağı Planlama Projesi"nin omurgasını oluşturuyor.  
 -2020 hedefi 50 bin km-
  
 Çin’in beş eyaletindeki 27 şehir ve başkent Pekin’i birbirine bağlayan ve toplam 35 istasyondan geçen Pekin-Guangcou hattı, dünyanın en uzun mesafeli hızlı tren hattı ünvanına sahip oldu. İki şehir arasında halen seferler yapan normal trenler, Pekin-Guangcou arasını azami hızla 22 saatte kat edebiliyor. CRH380AL ve CRH380BL serisi trenler ile hizmet verecek olan Pekin-Guangcou hızlı tren hattında ekonomi, "first class", "VIP" ve "business class" olmak üzere dört farklı sınıf bulunuyor. 
 En ucuz olan ekonomi sınıfının bilet fiyatları 865 Yüen (yaklaşık 250 TL) iken busines class biletleri 2 bin 727 Yüenden (yaklaşık 785 TL) satılacak.  
 Ancak kamuoyunda tren ücretinin pahalı olduğu yönünde eleştiriler bulunuyor ve daha ucuz fiyatlara aynı güzergahta uçak biletinin de tedarik edilebileceği ifade ediliyor. Çin’de 2007’den beri kullanılmaya başlayan hızlı tren hatları, kısa sürede büyük gelişme gösterdi. Yaklaşık 8 bin kilometre toplam uzunluğa sahip Çin’deki hızlı demiryolu ağının 2020’ye kadar 50 bin kilometreye çıkacağı öngörülüyor.  
 -Ekonomik gelişime katkı- 
  
 Yüksek hızlı trenlerin çalışacağı demiryolu ağı projelerinde her 3 bin kilometre için yaklaşık 96 milyar dolar harcanacağı ve bunun Çin’in ekononomik büyümesine doğrudan katkısının yılda yüzde 1,5 seviyelerinde olacağı tahmin ediliyor. Uzmanlar, hattın bölgedeki ekonomik gelişime olumlu yönde katkı yapacağı görüşünde. Nispeten az gelişmiş bazı şehirlerin "mevcut ekonomik gelişim çemberine dahil olacağı" ve Pekin yönetiminin planladığı çok yönlü kentleşme sürecinde önemli rol oynayacağı belirtiliyor. Yüksek hızlı tren hatlarının Çin’in yüksek hızlı ekonomik gelişiminde lokomotiflerden biri olacağı ifade edilirken, hızlı tren hatlarının gelişiminin, iç tüketimi ve istihdamı artırma, halkın yaşam koşullarının iyileştirilmesi yönünden "etkin ve önemli bir vazife göreceği" ifade ediliyor. 
 Pekin-Guangcou yüksek hızlı tren hattının açılışının yapıldığı 26 Aralık, aynı zamanda Çin’in kurucu lideri Mao Zıdong’un doğum günü olması sebebiyle de "uğurlu bir gün" olarak görülüyor.