O iddialar tamamen asılsız
Hollanda'da Türkçe konuştuğu için okuldan atıldığı iddia edilen Denizhan Murat Üresin'in okul yönetimi, Türk medyasında çıkan bu iddiaların tamamen asılsız olduğunu söyledi.
 Amsterdam Cosmicus Montesorri Lisesi Müdürü Piet van Dijk öğrencinin okuldan atılma sebebinin başında disiplinsiz davranışlarının geldiğini; konunun Türkçe konuşmakla hiçbir alakasının olmadığını ifade etti.
 Okul müdürü, bugüne kadar okulda Türkçe konuşanlara baskı benzeri bir olayın yaşanmadığını belirtti. Öğrencilerin yaklaşık yarısının Türk kökenli olduğunu söyleyen Piet van Dijk, "Öğrencileri teneffüs saatlerinde Türkçe konuşuyor mu, konuşmuyor mu? diye takip etmeniz mümkün değil. Ancak öğrencilerimizi yaşadıkları ülkede daha  iyi bir gelecek sahibi olmaları için Hollandaca konuşmaya teşvik ediyoruz." dedi.
 Müdür ayrıca,18 yaşındaki Murat'ın kendisinden 3-4 yaş küçük öğrencilerle eğitim aldığını hatırlatarak " Kendisi 4 yılda 3 okul değiştirdi" dedi.
 CİHAN
  