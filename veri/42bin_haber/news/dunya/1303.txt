NATO köy bombaladı: 11 ölü
Afganistan'ın Meydan Vardak vilayetinde koalisyon güçlerinin bir köyü bombalaması sonucu 4 Taliban ve 7 sivilin öldüğü bildirildi. Görgü tanıkları, Meydan Vardak vilayetin Seyidabad ilçesinde meydana gelen bombalamada 2 kişinin de yaralandığını anlattı.
Meydan Vardak vilayeti sözcüsü Şahidullah Şahid ve Taliban sözcüsü Zebihullah Mücahid, olayı teyit ederek 11 kişinin öldüğünü doğruladı. Ölenler arasında 4 Taliban ve biri kadın 7 sivilin olduğu kaydedildi. 

Öte yandan, Helmand vilayetinde yol kenarına döşenen mayının patlaması sonucu 2 polis ölürken, 2 polis de yaralandı. Helmand, Bağlan, Nengarhar ve Meydan Vardak vilayetlerinde yürütülen operasyonlarda ise bir polis ve 4 Taliban'ın öldüğü ve 8 Taliban üyesinin ise yaralı ele geçirildiği belirtildi.