NATO heyeti füze sistemi için Türkiye'ye geliyor
Patriot sistemleri nereye yerleştirilecek, komuta kimde olacak? Türkiye NATO'ya resmi talebi yaptı ama yanıt bekleyen çok soru var. O soruların cevap bulacağı NATO heyeti ziyaretinin ayrıntıları belli oldu. Heyet 26 Kasım'da Türkiye'de olacak. 30 kişilik heyette Amerikalı, Alman ve Hollandalı yetkililerin bulunması bekleniyor. Ziyaret bir hafta sürecek. 

CNN TÜRK'e bilgi veren NATO yetkililerine göre, sözkonusu sistemlerin Türkiye'ye konuşlandırılmasına karar verilirse bu NATO'nun mevcut "active fence" programı çerçevesinde yapılacak. 

NATO yetkilisi, "Active fence'in komuta ve kontrol prosedürleri üzerinde uzlaşılmıştır. Bu çerçevede, Avrupa Müttefikler Yüksek Komutanı, operasyonel komuta sorumluluğuna sahiptir. Alandaki askeri komutanlar ise, angajman kuralları çerçevesinde tanımlanan, hava savunma operasyonlarından sorumludur" dedi. 

Rusya ise dün, "füze sistemlerinin bölgeye istikrar getirmeyeceği" açıklamasını yapmıştı. 

Bu açıklamaya Başbakan Erdoğan cevap verdi, "Rusya'nın açıklamasını çok yanlış buluyorum. Türkiye'nin iç meselesini kendi meselesi gibi gösterme yaklaşımı yanlış. Mesele füzelerin savunma amaçlı yerleştirilmesi" dedi.