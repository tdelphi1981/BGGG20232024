Afganistan NATO'da hava desteği istemeyecek
Afganistan Devlet Başkanı Hamid Karzai, yayınladığı genelgeyle Afgan ordusunun ülkenin herhangi bir yerinde düzenlediği operasyon sırasında NATO'dan hava desteği istemesini yasakladı. Genelgeyle sivil kayıpların önüne geçilmesi amaçlanıyor..
Genelge, Karzai'nin başkent Kabil'de Afgan Ulusal Güvenlik Akademisi'nde yaptığı ve NATO'dan hava desteği talep edilmesini yasaklayacağını açıklamasından iki gün sonra hayata geçirildi.

NATO'nun operasyonlara müdahil olmasını engelleyen yasağın hayata geçmesi eleştirileri de beraberinde getirdi. Güvenlik uzmanları, 350 bin civarındaki Afgan Milli Ordusunun halihazırda Taliban, El Kaide veya diğer terör örgütlerine karşı koyabilecek yeterli altyapıya sahip olmadığını ve olası bir çatışma sırasında çok fazla asker kaybı yaşanabileceğini dile getiriyor.

NATO'nun ABD'li komutanı General Joseph Dunford, genelgenin yürürlüğe girmesinin hemen ardından yaptığı açıklamada, ABD öncülüğündeki koalisyon güçlerinin bu yasağa uygun bir şekilde operasyonlara devam edebileceğini umduğunu kaydetti.

Geçen hafta çarşamba günü Afgan ordusu ile koalisyon güçlerinin ülkenin doğusundaki Kunar vilayetinde Taliban'a karşı düzenlediği ortak operasyonda hava desteği istenmiş ve yapılan hava bombardımanında kadın ve çocuklardan oluşan 10 sivilin hayatını kaybetmesi ile NATO'nun ülkedeki varlığı bir kez daha tartışma konusu olmuştu.