Pilotu tehdit eden kişiye ömür boyu hapis
Hindistan'da 2009 yılında bindiği yolcu uçağının pilotunu tehdit eden kişiye, ömür boyu hapis cezası verildi.
 Yeni Delhi'deki mahkeme, 45 yaşındaki Jitender Mohla'yı, 2009 yılı Şubat ayında IndiGo Havayolları'na ait uçağın pilotuyla mürettebatını, silahlı olduğu ve yanında enfekte iğneler bulunduğu yönünde tehdit etmekten ömür boyu hapis cezasına çarptırdı.
          
 Mohla'nın akrabası, adamın temyize gideceğini söyledi.
          
 Jitender Mohla'nın eylemi, yolcular arasında paniğe ve pilotun uçağın kaçırıldığı mesajını göndermesine neden olmuştu.
          
 Ülkenin batısındaki Goa eyaletinden Delhi'ye giden uçak, Yeni Delhi havaalanına acil iniş yapmış, burada iki saat boyunca aranmış, sonuçta Mohla'nın silahsız olduğu ortaya çıkmıştı.
          
 Mohla'nın neden böyle bir eyleme giriştiği bilinmiyor.
          
 AA