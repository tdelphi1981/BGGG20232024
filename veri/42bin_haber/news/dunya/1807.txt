Belçika'da kartopu oynamak yasaklandı
Belçika'nın Flaman, Flanders bölgesinde bulunan belediyeler kartopu oynamayı yasakladı.
De Standaard gazetesinin haberine göre, bu yıl aşırı soğuk ve karla boğuşan Belçika'nın Flanders bölgesinde bulunan belediyeler, kartopu oyununun hem küçükler hem de büyükler için sağlığa zararlı olduğuna karar verdi. Belediyeler insanların birbirine kartopu atması ile birbirine taş atmanın aynı olduğunu savunarak, kartopu oynayanlara 100 euro para cezası verileceğini duyurdu. Yasak, bizzat polis tarafından denetlenecek. Belçika basını ise kararla dalga geçerek Flandersli belediyelerin bütçe açıklarını kapatmak için yeni bir yol bulduğunu yazdı.