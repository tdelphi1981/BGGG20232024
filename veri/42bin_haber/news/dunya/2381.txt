ABD halkı cinayeti tartışıyor
CBS'in internet sitesinde yayınladığı "Türk Medyası: Kayıp New Yorklu Kadın Sarai Sierra Ölü Bulundu" haberine okuyuculardan gelen yorumlar ABD medyasında büyük yankı uyandırdı.
 Okuyucuların arasında Sierra'nın ölümü ile ilgili duyduğu üzüntüyü dile getirenlerin yanında, evli ve iki çocuk annesi olan Sierra'nın tek başına yurtdışı gezileri yapmasını eleştirenler de vardı.
 TÜRKLER ÖZEL BİRİM OLUŞTURDULAR
 33 yaşında iki çocuk annesi Sarai Sierra'nın Türkiye ziyareti sırasında ölü bulunmasının duyulmasının ardından, Amerikan kanalı CBS konu ile ilgili yayınladığı haberde, Türkiye'nin özel bir polis ekibi oluşturduğunu, Sierra ile ilgili her hangi bir ipucunu yakalamak umuduyla saatlerce şehir merkezlerine yerleştirilen güvenlik kameralarının takip edildiğini yazdı.
 SİERRA'NIN ÖLÜMÜ TÜRK TURİZMİNİ ETKİLEMEZ
 Hırsızlık ve tecavüz gibi suçların İstanbul'da yaygın olduğundan bahseden CBS editörü, Türkiye'nin diğer büyük şehirlerine oranla, İstanbul'un daha güvenilir olduğunu yazdı. Bir Amerikan vatandaşının ölümünün ise önemli bir gelir kaynağı olan turizmi etkileyeceğini düşünmediğini ekledi.
 EVLİ VE İKİ ÇOCUK ANNESİ BİR KADININ TÜRKİYE'DE NE İŞİ VAR?
 CBS kanalının internet sitesinde yayınladığı haberin ilginç bir boyutunu okuyuculardan gelen yorumlar oluşturdu. Ölüm haberinden dolayı duyduğu üzüntüleri ifade eden okuyucuların yanı sıra, Sierra'nın evli ve iki çocuk annesi bir kadın olarak tek başına yurtdışı gezileri yapmasını eleştirenler ve sadece fotoğraf çekmek için başka ülkelere gitmesini sorgulayanlar da vardı.
 NE TARZ BİR KADIN BUNU YAPAR?
 "Kayıp New Yorklu Kadın Sarai Sierra Ölü Bulundu" haberi hakkında görüşlerini bildiren bir okuyucu "Bir kadın nasıl oluyor da kendini keşfetmek adına çocuklarını ve zavallı eşini bırakarak başka bir ülkeye gidebiliyor? Ne tarz bir kadın böyle bir şey yapabilir?" derken, başka bir okuyucu ise, Sierra'nın İstanbul'da bir erkekle tanıştığını ve o kişinin kendisini gezdirdiğini yazdı. "Ben bir kadın olsaydım, ya başka bir kadının ya da profesyonel bir tur rehberinin beni gezdirmesini tercih ederdim" diye ekledi.
 KADINLAR TEK BAŞINA YOLCULUK YAPMAMALI
 İstanbul'un Amerika'daki bir çok şehirden daha güvenli olduğunu düşünen başka bir okuyucu ise, "Yine de, kadınlar kendilerine bir erkek eşlik etmeden, tek başına yolculuk yapmamalı" dedi. Konu ile aynı görüşte olan başka bir okuyucu ise, "Siyasi açıdan kaosun egemen olduğu bir ülkede, iki çocuk annesinin tek başına fotoğraf çekmeye gitmesine kim inanır?" diyerek Sierra'nın ölümü ile ilgili eksik detayların olduğunu düşündüğünü dile getirdi.
  