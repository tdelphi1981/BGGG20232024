İngiltere Başbakanı'ndan utanç ziyareti
İngiltere Başbakanı David Cameron, tarihe geri giderek Britanya'nin kolonilerine yönelik yaptığı yanlışlardan dolayı özür dilemenin yanlış olacağını söyledi.
Resmi ziyaret için Hindistan'da bulunan David Cameron, 1919 yılında İngiliz bir komutanın emriyle yapılan ve yüzlerce masum insanın ölümüyle sonuçlanan 'Amritsar Katliamı' sebebiyle özür dilemenin doğru olmayacağını savundu.

Katliamın gerçekleştirildiği 'Jallianwala Bagh' bahçesini ziyaret eden ilk İngiliz Başbakan olan Cameron, buradaki anıta çelenk bırakarak, katliamı "son derece utanç verici bir olay" sözleriyle değerlendirdi. Öte yandan ise Koloniyel Britanya'nın yaptığı yanlışlıktan dolayı özür dilemenin hatalı olacağını belirtti.

Cameron, İngiliz komutanın emriyle yapılan bu katliamın yaklaşık 100 yıl önce yapıldığını kaydederek sözlerini şöyle sürdürdü: "Ben doğmadan 40 yıl önce yapılmış bir katliamdan bahsediyoruz. O zamanki Churchill Hükümeti 'korkunç bir olay' diyerek bu katliamı kınamış. Bu sebepten dolayı, geçmişe giderek özür dilenecek konuları tekrar gün yüzüne çıkarmanın bir anlamı olduğunu düşünmüyorum." 

David Cameron, bu konuda önemli olan şeyin katliamda hayatını kaybedenleri saygıyla anmak, katliamı her zaman hatırlamak ve bu olaydan dersler çıkarmak olduğunu ifade etti.

İNGİLİZ GENERAL 20 BİN KİŞİNİN ÜZERİNE ATEŞ EMRİ VERİR

İngiliz Tuğgeneral Reginald Edward Harry Dyer, 20 bin kişinin Amritsar'da bulunan 'Jallianwala Bagh' bahçesinde "ayaklanma" için toplanacağına inandırılır. Oysaki Sihler, Müslümanlar ve Hindulardan oluşan halkın burada toplanma sebebi, geleneksel Vaisakhi etkinlikleridir. 

Bunun üzerine 13 Nisan 1919 tarihinde 'Gurkha' askerlerinden oluşan 50 kişilik silahlı bir grupla olay yerine giden İngiliz Tuğgeneral, çocuk, kadın, yaşlı ayırt etmeksizin meydandaki kişilerin üzerine ateş emri verir. 

'Jallianwala Bagh' bahçesinin çevresi evlerle çevrilidir. Bahçeye bu evler arasında bulunan çok dar sokaklardan girilmektedir ve ayrıca bir tane ana giriş bulunmaktadır. Askerler 10 dakika boyunca hiç durmaksızın, mermileri bitinceye kadar bahçedeki kalabalığın üzerine ateş etmeyi sürdürür. 

Silah atışından kaçmak isteyen insanların birçoğu bu dar sokaklara kaçarak izdiham sebebiyle hayatını kaybeder. Bir kısmı ise bahçede bulunan derin sondaj kuyularına atlayarak canını kurtarmak ister. İngiliz komutan, bahçenin ana girişine ise silahlarla donatılmış 2 araç bırakarak buradan kaçışa da önlem almıştır. Olay sonucu İngiliz kaynaklara göre 379 kişi, Hindistan kaynaklarına göre ise en az bin kişi hayatını kaybetmiştir.