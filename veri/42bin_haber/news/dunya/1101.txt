'Türkiye baş düşmanına başvuruyor'
NYT'den Öcalan ile müzakere yorumu...
 Türk hükümetinin, MİT’in Abdullah Öcalan ile görüşmeler yaptığını açıklamasının yurt dışındaki yankıları sürüyor. New York Times, yapılan görüşmeler için “Türkiye, Kürt ihtilafına son vermek için baş düşmanına başvuruyor” yorumunu yaptı.
 New York Times, PKK’yı silahsızlanmaya ikna amacıyla Öcalan ile görüşmelerin yapıldığını Ankara’nın açıkladığına dikkat çektiği haberinde “Türk istihbarat ajanları, bir zamanlar Türkiye’nin en çok aranan kişisi olan cezaevindeki bir Kürt ayrılıkçı lider ile görüşmek üzere son haftalarda atlayıp, İstanbul’dan Marmara Denizi’nin diğer tarafındaki bir cezaevi olan İmralı adasına gidiyor” diye yazdı.
 -“HÜKÜMET ŞİMDİ ÖCALAN’IN YARDIMINI İSTİYOR”-
 Nairobi’de 1999 yılında yakalanan Abdullah Öcalan’ın İmralı’da müebbet cezası çektiğine işaret eden gazete, “Türk hükümeti şimdi, son bir buçuk yılda 900 insanın ölümüne yol açan, PKK’lı isyancılarla savaşı sona erdirmek için onun yardımını istiyor” dedi.
 ABD gazetesi, Başbakan Recep Tayyip Erdoğan’ın Başdanışmanı Yalçın Akdoğan’ın yankı bulan açıklamalarını yansıttıktan sonra PKK ile “anlaşma arama stratejisi”nin Türkiye’nin komşu Suriye ile ilgili politikası için sonuçları olacağını savundu. NYT,  Suriye’de PKK ile bağları olan Kürt militanların Esad rejiminin boşalttığı bölgelerin kontrolünü ele aldıklarını anımsattı.
 -“TÜRKİYE, SURİYE’DE GÜVENLİ BÖLGEDEN KORKUYOR”-
 Türkiye’nin, Suriye’de özerk bir Kürt bölgesinin, güneydoğuda saldırıları gerçekleştiren Kürt militanlar için güvenli bölge haline gelmesinden korktuğu yorumuna yer verilen haberde Suriye ve Kürt sorununa ilişkin gerginliklerin, Türkiye’nin İran ile ilişkilerini olumsuz etkilediği de belirtildi. 
 NYT, “PKK, ABD, Avrupa Birliği ve başkalarınca terör örgütü olarak değerlendiriliyor. Ancak Türk yetkililer, geçmişte Kürt meseleleri konusunda Öcalan ile görüşmekten kaçınmadılar” ifadesini kullandı.
 -“ÖCALAN, YETKİLİLERİ AÇLIK GREVİ KRİZİNDEN KURTARDI”-
 Bunun bir örneği olarak tutuklu PKK’lılarca gerçekleştirilen açlık grevini gösteren gazete, Öcalan’ın “Kasım ayında yetkilileri Kürtler ile gerilimi kötüleştirmekle tehdit eden tırmanan bir krizden kurtardığı” savını dile getirerek açlık grevlerinin bitirilmesini hatırlattı.
 NYT “Şimdi Öcalan militanları silahları bırakmaya ikna amacıyla işbirliği yapmanın bedeli olarak iyileştirilmiş hapis koşullarını talep ediyor” diye yazdı.
 -“KÜRT SORUNU ÇÖZÜLMEDEN ÖCALAN İLE GÖRÜŞME STRATEJİSİ" SORGULANIYOR -
 Ancak gazete, bazı gözlemcilerin, hükümetin, “ülkenin Kürt azınlığı lehinde reform yapmazken Öcalan ile görüşme stratejisini gütmesine ilişkin kuşkuları” dile getirdiklerini belirtti. 
 Haberde bu bağlamda Uluslararası Kriz Grubu’ndan Hugh Pope’ya atfen, Erdoğan’ın “işi tersinden yaptığı” öne sürüldü. Hugh Pope, “PKK ile bir anlaşma yapmadan önce Kürt sorununa bir çözüm bulmalılar” görüşünü öne sürdü.
 -“ÖCALAN SİHİRLİ ANAHTAR DEĞİL”-
 Böyle bir çözümün, Kürtçe eğitim dâhil Türkiye’nin Kürt vatandaşlarına “eşitlik” sağlayacak reform sözü verilmesini içereceği belirtilen haber, Pope’un “PKK, bir anlaşma yapmayı talep ediyor ve açık ki Öcalan cezaevinden çıkmayı çok istiyor. O esaslı bir unsur olabilir ancak sihirli anahtar değil” sözleriyle noktalandı.
 ANKA
  