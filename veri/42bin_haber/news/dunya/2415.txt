Sarai Sierra için FBI devrede!
ABD Kongre Üyesi Michael Grimm, İstanbul'da cesedi bulunan ABD'li Sarai Sierra'nın ölümüne ilişkin soruşturmaya FBI'ın da destek verdiğini açıkladı. Grimm, New York Staten Island'ta Sierra'nın ailesiyle düzenledikleri basın toplantısında, Türk yetkililerin FBI'dan soruşturmaya yardımcı olmalarını istediğini belirtti.

Birinci önceliklerinin Sarai Sierra'nın cenazesini New York'a getirmek olduğunu ifade eden Grimm, Türk polisi içinde oluşturulan özel bir ekibin bölgeden topladığı görüntüleri incelediğini ve Sierra'nın nasıl öldürüldüğünü araştırdığını söyledi.

Sarai Sierra'nın babası Dennis Jimenez, basın toplantısında, kızlarının Türkiye'nin zengin tarihi eserleri ve mimari yapısıyla çok ilgilendiğini ve bu yerleri görmek ve fotoğraf çekmek için Türkiye'ye gittiğini söyledi.

Sarai'nin annesi Betzaida Jimenez de torunlarına henüz annelerinin başına gelenleri anlatmadıklarını belirtti.

Torunlarına sadece babalarının tatil sonrası annelerini almaya gittiğini söylediklerini kaydeden anne Jimenez, çocuklara gerçeği babalarının dönüşünün ardından söylemeyi planladıklarını anlattı.