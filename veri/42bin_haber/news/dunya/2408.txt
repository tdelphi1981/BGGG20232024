'Örümcek Adam' Alain Robert yine halatsız tırmandı
'Örümcek Adam' lakaplı Fransız Alain Robert, Küba'nın ünlü Habana Libre oteline halatsız ve güvenlik filesi olmadan tırmandı.
Alain Robert, Havana'da 27 katlı, 126 metre yüksekliğindeki Habana Libre otelinin tepesine tırmanışını, halatsız ve aşağıda güvenlik filesi olmadan yarım saatte tamamladı.

Tırmanışı, yüzlerce kişi heyecan içinde izlerken, 50 yaşındaki Alain Robert, Habana Libre'ye tırmanırken başlıca endişesinin, binanın yüksekliği değil kolayca kırılabilen dış cephesi olduğunu söylemişti.

Daha önce Chicago'da eski Sears Tower'a, New York'ta Empire State binasına, San Francisco'da Golden Gate köprüsüne tırmanan Alain Robert, 2 yıl önce 828 metre uzunluğundaki dünyanın en yüksek binası Dubai'deki Burç Halife'ye 6 saatte tırmanmış, bu tırmanışı sırasında bazı güvenlik gereçleri kullanmıştı.

Tırmanışı için Kübalı yetkililerin iznini bekleyen Alain Robert, başka ülkelerde izinsiz tırmanışları yüzünden tutuklanmıştı.

1959'daki Küba devriminden önce Havana Hilton olan otelin ismi Habana Libre olarak değiştirilmişti. Küba devriminin lideri Fidel Castro'nun, kısa bir süre otelde çalışma ofisleri kurduğu biliniyor.