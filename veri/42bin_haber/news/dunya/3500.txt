'Türkiye önemli çabalar gösterdi'
Birleşmiş Milletler (BM) Kadın Ofisi tarafından organize edilen 'Kadınların Güçlendirilmesi İlkeleri' etkinliğine katılan BM Genel Sekreteri Ban Ki-mun, Türkiye'nin kadını güçlendirme ilkeleri kapsamında önemli çabalar gösterdiğini söyledi.
Göreve geldikten sonra Kadını Güçlendirme İlkeleri'nin güçlendirilmesi konusunda büyük mesafe aldıklarını hatırlatan BM Genel Sekreteri, kadınlara mutlak eşitlik sağlamak için iş ve politika çevrelerinde dünya liderlerinin kararlı olması gerektiğini söyledi. Göreve başladıktan sonra kadın yönetici sayısını yüzde 50 oranında artırmayı başardığına dikkat çeken Ban, "Parlamentolarında hiç kadın vekil olmayan ülkelerin başkanları ile konuşup ikna turları düzenledim. Kadınların eşit haklara sahip olması için erkeklerin bu konuda istekli olmaları ve harekete geçmeleri gerekiyor. Brezilya, Türkiye, Avusturalya ve Bangladeş bu konuda önemli çabalar gösterdi" diye konuştu. 

Programda konuşan Turkcell Genel Müdür Yardımcısı Koray Öztürkler ise şirket olarak çalışanların yüzde 50'sinin kadın olduğunu ve yönetici kadın sayısının dünya ortalamasının iki katı oranına sahip olduğunu söyledi. Türkiye'yi temsil etmekten gurur duyduğunu kaydeden Öztürkler, 'İş eşitliktir' düşüncesi ile kadınlara yönelik ayrımcılığa son verecek projeleri tüm dünya ülkelerinin temsilcileriyle konuştuklarını hatırlattı. 

Kadınlara eğitim konusundaki teşviklerinden dolayı Turkcell'i, kadınlara yönelik şiddete karşı sıfır tolerans kampanyasından dolayı da Aile ve Sosyal Politikalar Bakanlığı'nı kutlayan Genel Sekreter Ban, Genel Müdür Yardımcısı Öztürkler'e Türkçe teşekkür etti. Öztürkler, Turkcell'in TİSVA işbirliğinde hayata geçirdiği 'Ekonomiye Kadın Gücü'projesi kapsamında mikrokredi alan kadınların hazırlamış olduğu bir yemeni, keçe telefon kılıfı ve el yapımı mumdan oluşan hediye setini Ban'a hediye etti.