Çin 4 yabancıyı idam etti
2011 yılında Mekong Nehri üzerinde 13 Çinli denizciyi öldürmekten mahkûm edilen Myanmarlı uyuşturucu baronu Naw Kham ve beraberindeki 3 kişi idam edildi. İdam cezasına çarptırılan 4 kişinin infazı, zehirli iğne ile gerçekleştirildi.
Çin medyasında yer alan habere göre, idam cezasına çarptırılan 4 yabancı uyruklu sanığın infazının ülkenin güneybatısındaki Kunming şehrinde yapıldığı bildirildi. Söz konusu sanıkların zehirli iğne ile idam edildikleri belirtildi. İdam edilen sanıkların Myanmarlı uyuşturucu baronu Naw Kham dışında, Tayland'dan Hsang Kham, Laos'tan Zha Xika ve ülkesiz olan Yi Lai olduğu kaydedildi.

Çinli yetkililer, 4 sanığın idamlarının, yargı bağımsızlığı ve yargı makamlarının "Çin vatandaşlarının meşru hak ve çıkarlarını korunmasının" bir tezahürü olduğunu söyledi. Çinli uzmanlar da, kasti olarak birini öldürmenin Çin'de en ağır suç olduğuna vurgu yaparken, verilen idam kararının yerinde olduğu ifade etti. 

Çin devlet televizyonu CCTV sanıkların mahkeme süreci ve son olarak infazın gerçekleşeceği alana götürülmelerini canlı olarak verdi. Çin tarihinde ilk kez yabancıların mahkemeye çıkması televizyonda canlı olarak gösterilirken, alınan yargı kararı ile ilgili özel programlar hazırlandı. Çin'de daha önce de yabancı uyruklu kişiler değişik suçlardan idam edilmiş, fakat bu davaların görüntüleri görsel medyada yer almamıştı.

İDAM EDİLEN SANIKLARIN SUÇU

Naw Kham ve arkadaşlarının, Mekong nehrindeki Hua Ping ve Yu Xing adlı iki kargo gemisine 8 Ekim'de Tayland askerleriyle gizlice anlaşarak yapılan saldırının baş aktörleri olduğunun tespit edildiği, Nisan 2011'de Kham'ın emirleri doğrultusunda adamlarının fidye karşılığında Çin gemilerini kaçırdığı ve Çinli gemicileri tutsak aldığı ifade edildi.

2012'nin başlarında Çin, Laos, Myanmar ve Tayland polisinin sınırdaki ortak operasyonuyla yakalanan söz konusu sanıklar, özel uçakla Kunming'e getirilmişti.