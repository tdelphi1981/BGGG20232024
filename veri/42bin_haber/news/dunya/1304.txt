Rus evlatlığı engelleyen yasa protesto edildi
Amerikalı vatandaşlarının Rus çocuklarını evlatlığını engelleyen yasa, Moskova'da protesto edildi 
 Rus çocuklarının Amerika vatandaşları tarafından evlat edinilmesini engelleyen yasa, Moskova’da protesto edildi. Moskova’da muhalifler tarafından düzenlenen mitinge polis kaynaklarına göre yaklaşık 10 bin kişi katıldı. Muhalif liderlerden Mihail Kasyanov, Boris Nemtsov, Sergey Udaltsov ve Vladimir Ryzkov’un ön saflarda yer aldığı gösteride, Rusya’da geçtiğimiz günlerde Putin’in imzasıyla yürürlüğe giren ve Amerika vatandaşlarının Rus çocuklarını evlat edinmesini engelleyen yasaya tepki gösterildi.  
 Yeni yasaya karşı yapılan gösteri aynı zamanda hükümet ve Devlet Başkanı Vladimir Putin’i de hedef aldı. Sol Cephe Lideri Udaltsov, havalar ısınmaya başladığında yönetime karşı çok büyük ve sınırsız sokak gösterileri yapacaklarını, büyük meydanlarda oturma eylemleri düzenleyeceklerini belirtti.  Gösteriler sırasında 9 kişinin gözaltına alındığı bildirildi.  Rusya, ABD’nin kabul ettiği ve birçok Rus işadamı ve bürokratın Amerika’ya girişini yasaklayan "Magnitsky Yasasına" tepki olarak, Rus çocuklarının ABD vatandaşlarına evlatlık verilmesini yasaklamıştı.
  
 AMERİKA'NIN MAGNITSKY YASASI
  
 
 Hermitage Capital Management Fonu avukatlarından Sergey Magnitsky’ın, 2009’da Rusya’da gözaltındayken hayatını kaybetmesinin ardından, ABD ve Avrupa ülkeleri, Rusya’nın gözaltı süresince gerekli önlemleri almadığını savunarak, sorumlu bürokratların cezalandırılmasını istemişti.  Bu kapsamda geçen haftalarda Amerika'da kabul edilen Magnitsky Yasası, bazı Rus bürokratlara Amerika'ya girişinin engellenmesini öngörüyor. 
 RUSYA'NIN DİMA YAKOVLEV YASASI
  
 
 Rusya’nın kabul ettiği söz konusu yasa, ABD’de bir aileye evlatlık verildikten sonra, babasının ihmalkarlığı sonucu 18 aylıkken hayatını kaybeden Rus Dima Yakovlev’in adıyla anılıyor. ABD’de 2008’de meydana gelen olayda, kendisini evlat edinen babası tarafından araç içinde bırakılan Yakovlev, saatlerce yakıcı güneş altında kalması sonucu hayatını kaybetmiş, yargılanan babası ise kasıtsız adam öldürmekten suçlu bulunmuştu.  
 
 Rus milletvekilleri, Rus çocuklarının Amerikalı ailelere evlatlık verilmesinin yasaklanmasının çocukları koruyacağını ve kimsesiz çocukların Rusya içinde evlat edinilmesini teşvik edeceğini savunuyordu. Dima Yakovlev Yasası, ABD’nin Magnitsky Yasası’na yanıt niteliği taşıyor.
 
  