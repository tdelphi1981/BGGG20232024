3.6 milyar dolarlık bağış yaptı
Alman yazılım devi SAP'ın kurucularından Hasso Plattner, 7.2 milyar dolarlık servetinin yarısını hayır kurumlarına bağışlama kararı aldı.
Alman yazılım devi SAP'ın kurucularından Hasso Plattner, öncülüğünü ABD'li işadamları Bill Gates ve Warren Buffett'ın yaptığı The Giving Pledges Vakfı'na 3.6 milyar dolar bağışlayacağını açıkladı.

Gates ve Buffett öncülüğünde kurulan The Giving Pledges Vakfı'na üye olabilmek için servetinin en az yarısını bağışlamak gerekiyor.

Alman işadamı Hasso Plattner, 7.2 milyar dolarlık servetinin yarısını bağışlayacağını dün açıkladı.

Dünyaca ünlü ekonomi dergisi Forbes'ın "Dünyanın en zenginleri" listesine göre, SAP'ın kurucularından Hasso Plattner'in 7.2 milyar dolar serveti bulunuyor.

GATES VE BUFFETT ÖNCÜLÜK ETTİ 
The Giving Pledges Vakfı, 53 milyar dolarlık serveti ile dünyanın en zengin ikinci işadamı konumundaki Microsoft'un kurucusu Bill Gates ile 47 milyar dolarlık serveti ile dünyanın üçüncü zengin işadamı konumundaki Warren Buffett'ın öncülüğünde kuruldu.

İki işadamı servetlerinin yarısına denk gelen 38 milyar doları, öncülüğünü yaptıkları vakıfa bağışlamışlardı.

8 YENİ ÜYE 
Alman işadamı Plattner'le birlikte 5 ülkeden 8 milyarder daha The Giving Pledges Vakfı'na kabul edildi. Yeni üyeler arasında İngiliz milyarder Richard Branson ve Rus oligark Vladimir Potanin'in de bulunduğu belirtiliyor.

The Giving Pledges Vakfı'nın şu anda 105 milyarder üyesi bulunuyor.