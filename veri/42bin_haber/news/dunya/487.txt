Anadan üryan dolaşmaya yasak
ABD'de California eyaletine bağlı San Francisco'da kent meclisi kamuya açık yerlerde çıplak dolaşmayı yasaklayan bir karar aldı. 
 11 üyenin katıldığı ve 5'e karşı 6 oyla alınan yasak kararı uyarınca beş yaşın üzerindekilerin kamuya açık alanlarda ''cinsel organlarını açıkta bırakacak'' şekilde dolaşmaları yasaklandı.
 
 Kent yetkililerinden Scott Wiener, ''özgürlük, ifade etme hürriyeti ve tahammül gösterme ilkelerinin her şeyin serbest olduğu anlamına gelmeyeceğini'' savundu.
 
 Yasak, bazı sokak festivalleri ve etkinliklerini istisna tutuyor.
 
 Yasak daha şimdiden ''ifade özgürlüğünün ihlali'' anlamına geldiği gerekçesiyle federal mahkemede iptal talebiyle açılan bir davaya konu olmuş durumda.
 
 Kentin bir başka yetkilisi John Avalos ise oylamadan sonra yaptığı açıklamada düzenlemeyle ''Bireysel haklar, ifade özgürlüğü ve San Francisco'nun tarzının değiştirilmesi konusunda kaygı duyduğunu'' söyledi.
 
 
 Çıplaklık yasağını böyle protesto ettiler
 
 Yasa teklifi, kentin eşcinsellerin yoğun olarak yaşadıkları Castro semtindeki bir meydanda çıplak erkek sayısının giderek artmasının ardından gündeme gelmişti.
 
 Kent meclisi daha önce de ''kamuya açık oturma alanıyla çıplak bir kişi arasında bir bez parçası olmasını'' gerektiren bir yasal düzenlemeyi kabul etmişti.
 
 Ancak bu yasanın çıkmasından sonra meydandaki çıplak erkek sayısında artış yaşandı.
 
 Kent yetkilisi Wiener, Castro semti ve San Francisco, özgürlük, ifade hürriyeti ve tahammül kenti olduğunu kaydederken, ''Ancak kamuya açık yerlerimiz herkese açık ve sonuç olarak asgari davranış standartları beklememiz uygun olacaktır'' dedi.
 
 Yeni düzenleme yasanın ilk ihlalinde 100 dolar para cezası öngörüyor. Ancak savcılık cezanın 500 dolar ve 1 yıla kadar hapis cezasına çıkarılmasını talep edebilecek.
 
 Geçen hafta da, 20'den fazla kişi yasayı protesto etmek için kent meclisi binasının önünde soyunmuştu.
 
 BBC TÜRKÇE