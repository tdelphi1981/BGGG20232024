Gölete uçan cipteki 6 genç öldü
ABD'nin Ohio eyaletinde bir cipin gölete uçması sonucu araçta bulunan 8 gençten 6'sı hayatını kaybetti. Ölenlerin yaşlarının 14 ile 19 arasında olduğu bildirildi.
Kaza eyalet anayolunda gerçekleşti. Anayolda yüksek hızla giden araç, direksiyon hakimiyetinin kaybedilmesi sonucu yoldan çıkarak bariyerleri aştı ve gölete uçtu. 2 yaralının çevredeki en yakın eve giderek 911'i aramaları üzerine ekipler kaza bölgesine geldi. Polis ekipleri yaptıkları açıklamada, aracın gençlere ait olmadığını, aracı almak için sahibinden de izin almadıklarını ifade etti. Kaza gerçekleşene kadar herhangi bir hırsızlık ihbarı alınmadığını hatırlatan yetkililer, kaza öncesi aracın saatte 110 kilometre hız yaptığının tahmin edildiğini söyledi. Gençlerin alkollü içecek veya uyuşturucu madde aldıklarına dair herhangi bir işaret olmadığı da ifade edildi.