İsrailde derin çatlak
Obamanın ziyareti öncesi Başbakan Netanyahu Filistinle barış çabalarını görüşeceğiz dedi. Liberman Barış imkansız açıklaması yaptı. Netanyahunun sözcüsü düzeltmek zorunda kaldı: Hükümeti bağlamaz.

HÜKÜMET KURULMADAN NETANYAHU İLE LİBERMAN FARKLI MESAJLAR VERDİ 
İsrail Başbakanı Benyamin Netanyahu’nun en güçlü siyasi ortağı olan eski Dışişleri Bakanı Avigdor Lieberman, Filistinliler ve İsrail arasında kalıcı bir barışın ‘imkansız’ olduğunu ve var olan sorunun sadece ‘yönetilebilir’ olduğunu ifade etti. Aşırı milliyetçi Evimiz İsrail partisinin lideri ve Netanyahu tarafından yeni kurulacak koalisyon hükümetinin önemli siyasi figürü Lieberman, Ortadoğu barışı için uluslararası toplumda beklenen umutların yine hayal olabileceğini belirten bir açıklama yaptı. ABD Başkanı Barack Obama’nın bölgeye yapacağı ziyaret de göz önünde bulundurulduğunda aşırı sağcı İsrailli siyasetçinin bu demeci başkent Washington’da da tepki çekti. 
Arap Baharı bölgeyi kaotikleştirdi 
Dışişleri Bakanı Avigdor Lieberman, katıldığı televizyon programında Arap Baharı sonrası oluşan siyasi çerçevede, Yahudi Devleti’ne düşman gözüyle bakan ‘İslamcılar’ın iktidara geldiğini de kaydetti. Arap Baharı sonrası ortaya çıkan ‘kaotik’ durumda İsrail ve Filistinliler arasında bir barışın imkansız olduğunu dile getiren Avigdor Lieberman, “Bu sorunu burda çözmek imkansız, bu sorun idare edilebilir, önemli olan sorunu yönetebilmek” ifadelerini kullandı. 
Netanyahu farklı konuştu 
İsrail Başbakanı Binyamin Netanyahu, ABD Başkanı Barack Obama’nın Mart ayında İsrail’e yapacağı ziyareti memnuniyetle karşıladığını belirtti. Kuzey Afrika’dan tüm Ortadoğu’ya uzanan coğrafyada büyük sarsıntıların olduğunu ifade eden Binyamin Netanyahu, “Başkan Obama’nın ziyaretinde kendisiyle şu üç konuyu görüşeceğim, İran’ın nükleer silahlar edinme teşebbüsü, Suriye’deki istikrarsız durumun bölge ve güvenlik açısından sonuçları ve elbette İsrail ve Amerika için, bizim Filistin ile aramızdaki barış sürecini ilerletme çabaları’’ diye konuştu. ABD Başkanı Obama’nın ikinci döneminde ilk olarak, İsrail’i ziyaret edeceği bildirilmişti. Barack Obama’nın İsrail’e Mart’ta dini Pesiah (Hamursuz) bayramı öncesinde gelmesi bekleniyor. 
HÜKÜMETİN GÖRÜŞÜ DEĞİL, KENDİ FİKİRLERİ 
İBRAİL Başbakanı Netanyahu’nun sözcüsü Mark Regev ise Lieberman’ın dile getirdiği düşüncelerin kendisinin şahsi fikirleri olduğunu ifade ederek, aşırı sağcı siyasetçi ile aralarına mesafe koymaya çalıştı. Binyamin Netanyahu’nun barış için bir düşüncesi olup olmadığının kendisine sorulması üzerine ise Regev, Netanyahu’nun komşularla gerçekçi ve istikrarlı bir barış yöntemini izleyeceğini belirtti. Lieberman’ın yeni kurulacak hükümetteki rolü yolsuzluk iddialarına hedef olması nedeniyle henüz net değil. Suçlu bulunduğu takdirde kabinede yer almayacak. Avigdor Liebermen kendisini yanlış birşey yapmadığını dile getirirken, aklanıp yeniden kabinede Dışişleri Bakanlığı görevini alacağını dile getiriyor.