Güney Kore'de 'nükleer' alarmı
Güney Kore'de devlet başkanlığı seçimleri kazanan ve 25 Şubat'ta ülkenin ilk kadın devlet başkanı olacak Park Geun-hye, Kuzey Kore'nin "nükleer deneme yapma tehlikesine karşı" muhalefet ve iktidarı acil toplantıya çağırdı.
Başkanlık Uyum Komisyonu Sözcüsü Cho Yun-seon, bugün yaptığı basın toplantısında, Park'ın Kuzey Kore'nin nükleer deneme ihtimaline karşı acil toplantı kararı aldığını söyledi. Kuzey Kore'nin nükleer deneme yapmasının Kore Yarımadası'nda güvenliği tehdit edeceğine vurgu yapan Cho, Park'ın muhalefet ve iktidarı acil toplantıya çağırdığını duyurdu. 

Alınan bilgiye göre, toplantıya iktidardaki Seanuri Partisi ve ana muhalefetteki Demokrat Parti'nin genel başkanlarının yanı sıra, parlamentodaki dışişleri komisyonu üyesi milletvekilleri ve Başkanlık Uyum Komisyonu'nun dışişlerinden sorumlu üyeleri katılacak. Demokrat Parti yetkililerinden alınan bilgiye göre, acil toplantının yarın öğleden sonra yapılacağı öğrenildi.