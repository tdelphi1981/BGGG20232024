Fransız askeri Gao'da
 
 Hombori’yi ele geçiren Mali hükümet güçleri ve Fransız askerleri, şimdiye kadar gelebildikleri en doğu noktaya ulaşarak denetim altına aldıkları bölgeyi 150 kilometre genişletti. Güvenlik yetkilileri ve görgü tanıkları, silahlı grupların denetiminde bulunan Gao kentini geri almak amacıyla 2 hafta önce operasyon başlatan askerlerin, doğuya doğru başlattıkları saldırıyı sürdürdüklerini bildirdi. 
 8 ARAÇ VE 2 ZIRHLI İLE KENTTELER 
 Doğuya doğru ilerleyişlerini sürdüren askerlerin Hombori’de görüldüklerini belirten görgü tanıkları, 5-6 saat kadar kentte kalan askerlerin daha sonra tekrar batıya yöneldiklerini kaydetti. Basına bilgi veren Hombori kasabası sakini Mevlud Dov, askerlerin her türlü arazide gidebilen 8 araç ve 2 zırhlı araçla kente girdiklerini belirtti. Dov, "Bize kasabada militan bulunup bulunmadığını sordular, biz de kendilerine militanların kasabayı terk ettiklerini söyledik. Halk Malili ve Fransız askerleri gördükleri için çok mutluydu" dedi. 
 ÜLKENİN KUZEYİNDEKİ DENETİM SONLANDIRILMAK İSTENİYOR 
 
 Bir güvenlik yetkilisi de askerlerin ilerleyişini doğruladı. Hombori, bu hafta içinde Douentza kasabasını ele geçiren hükümet askerlerinin halen denetimi altında bulunan bölgenin 150 kilometre ilerisinde yer alıyor. Hombori’ye ele geçiren hükümet güçleri şu an, Gao’ya 250 kilometre uzaklıkta bulunuyor. Gao, ülkenin kuzeyindeki diğer 2 büyük kentle birlikte, Mali’deki darbenin yarattığı karmaşadan yararlanan militanlarca Nisan ayında ele geçirilmişti. Ülkenin kuzeyindeki militanların denetimi altında bulunan kentler arasında Gao’nun yanı sıra Kidal ve Timbuktu da bulunuyor. Fransız ve diğer Afrika ülkelerine mensup askerlerden yardım alan Mali ordusu, silahlı grupların ülkenin kuzeyindeki denetimini sona erdirmeyi amaçlıyor.
  