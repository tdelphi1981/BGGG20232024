Rasulayn'da silah sesleri susmuyor
Şanlıurfa'nın Ceylanpınar İlçesi'nin karşısında bulunan Suriye'nin Haseki kentine bağlı Rasulayn İlçesi'nde, muhalifler ile PYD güçleri arasındaki çatışmalar devam ediyor. 
Silah seslerinin susmadığı Rasulayn'daki çatışmalar Ceylanpınar'da da tedirginlik yaratıyor. 
Rasulayn'da, geçen Çarşamba günü muhalifler ile PYD güçleri arasında başlayan çatışmalar halen devam ediyor. Silah ve patlama seslerinin sürekli duyulduğu Rasulayn'daki çatışmalar Ceylanpınar'da tedirginlik ve korkunun hakim olmasına yol açtı. 
Günlerdir süren ve halen yer yer devam eden çatışmalar sırasında yaralanan muhalifler, sınırı geçirilerek Ceylanpınar Devlet Hastanesi'ne getiriliyor. Çarşamba gününden bu yana 70'e yakın yaralının Ceylanpınar'a getirildiği ve bunların arasında yaşamını yitirenlerin bulunduğu bildirildi. 
　 
Perşembe günü okulların tatil edildiği Ceylanpınar'da tedirginlik sürerken, güvenlik güçleri anonslar yaparak vatandaşları sınır hattından uzak durmaları konusunda uyarıyor. Öte yandan silah ve patlama seslerinin eksilmediği Rasulayn'da zaman zaman PYD güçlerinin Kürtçe PKK elebaşı lehine slogan attıkları da duyuluyor.