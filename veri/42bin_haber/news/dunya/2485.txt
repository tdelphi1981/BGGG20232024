Dayakçı faşist vekile şok
 
 Yunanistan’da, bir televizyon kanalının canlı yayınında iki kadın sol parti milletvekiline saldıran aşırı sağcı Altın Şafak (Hrisi Avgi) partisinin milletvekili İlias Kasidiaris’in dokunulmazlığının kaldırılması kararlaştırıldı. 
 
 Yunanistan Parlamentosu Deontoloji Komisyonu’nun, Yunanistan Yüksek Mahkemesince (Arios Pagos) Kasidiaris aleyhinde hazırlanan dava dosyasına dayanarak aldığı karar, meclis genel kurulunda görüşülecek. 
 
 >> İŞTE O DAYAĞIN VİDEOSU 
  
 [[Video_ 8908]] 
 Atina Başsavcılığı, geçen aralık ayında canlı yayınlanan bir tartışma programında, Yunanistan Komünist Parti (KKE) milletvekili Liana Kanelli’ye tokat atan Kasidiaris hakkında cezai kovuşturma başlatmıştı. Yapılan soruşturmanın ardından Yüksek Mahkeme savcısı tarafından Kasidiaris aleyhinde hazırlanan dava dosyası, Adalet Bakanlığı aracılığıyla meclise iletilmişti. 
 
 Kasidiaris, özel Antenna 1 televizyonunda ülke siyasetinin tartışıldığı programda, "Altın Şafak’ın ülkeyi 500 yıl geriye götüreceğini" söyleyen SYRİZA milletvekili Rena Duru’ya sinirlenerek masanın üzerindeki bir bardak suyu fırlatmış, kendisini durdurmaya çalışan KKE milletvekili Kanelli’ye de saldırarak birkaç kez tokat atmıştı. 
 
 Parti sözcülüğü de yapan Kasidiaris aleyhinde, daha önce ruhsatsız silah taşımak ve sebepsiz yere adam yaralamak gibi suçlardan açılmış başka davalar da bulunuyor. 
 
 AA