Sperm bankası vericinin ismini açıklayacak
 
 Almanya’da Hamm Yüksek Eyalet Mahkemesi, sperm bankasının çocuğa vericinin isminin açıklanması gerektiği kararını verdi. Gerçek babasının kim olduğunu bilmek isteyen 21 yaşındaki Sarah P. adlı kadının açtığı davada mahkeme, Anayasa’da yer alan kişinin özgürce gelişme hakkının vericinin (donör) anonim kalma hakkından daha yüksek olduğuna karar vererek, sperm bankasının kadının gerçek babasının isminin açıklaması gerektiği görüşüne vardı. 
 
 Sperm bankasını yöneten davalı Thomas Katzorke, söz konusu bilgilerin o dönemde 10 yıl saklanması gerektiğinden dolayı bu belgelerin artık bulunmadığını iddia etmişti. 
 
 Mahkeme, Katzorke’nin mahkemede çelişkili ifadeler vermesi üzerine belgelerin bulunmadığı yönündeki ifadelerine inanmadığı kaydedildi. Yaklaşık 4 yıl önce baba diye hitap ettiği kişinin gerçek babası olmadığını öğrenen Sarah P, Donör Çocukları Derneği ile biyolojik babasını öğrenme hakkı olduğu yönünde mücadele verdi. 
 
 Karar Almanya’da sperm vericiliğiyle doğan çocuklar için gerçek babalarını öğrenmek için bir umut oldu. Almanya’da ne kadar "donör çocuğu" olduğu bilinmezken, bu sayının 100 bin civarında olduğu tahmin ediliyor. 
 
 Almanya Anayasa Mahkemesi, 1989 yılında kişinin genetik kökenini bilme hakkı olduğu yönünde karar vermişti. 2007 yılında çıkan "Doku Yasası" kapsamında sperm bağışı konusundaki bilgilerin 30 yıl saklanması zorunluluğu getirilmişti. 
 
 AA