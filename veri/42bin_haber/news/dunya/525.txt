Cinayet şüphelisi İstanbul'a kaçarken yakalandı
İtalya'nın Milano kentindeki tornavidayla soygun girişiminin ardından akıl almaz bir cinayet ve İstanbul'a kaçmaya çalışan bir cinayet şüphelisi çıktı 
 İtalya'nın Milano kentindeki Porro Lambertenghi Caddesi’nde bulunan bir süpermarketi, elindeki tornavidayla soymaya çalışan 56 yaşındaki Vincenzo Vergata, emniyet güçleri tarafından etkisiz hale getirildi. 
 
 Yapılan aramada üzerinde bir miktar uyuşturucu bulunan Vergara’nın cebinden ayrıca ev adresinin yazılı olduğu bir fatura çıktı. Vergara’nın uyuşturucu satıcısı olmasından şüphelenen jandarma ekipleri, faturanın üzerinde yazılı adrese gitti. Ancak yapılan aramada akıllara durgunluk veren bir vahşet ortaya çıktı. 
 
 Emniyet güçleri, evin mutfağında, zemin üzerinde, elleri ve ayakları kravatla arkadan bağlanmış ve başına 3 poşet geçirilmiş tamamen çıplak siyahî bir kadın cesediyle karşı karşıya kaldı. Adının Laurenca Adelaide Lima olduğu tespit edilen Cape Verde (Yeşil Burun Adaları) asıllı 44 yaşındaki kadının, bir gün önce ölmüş olduğu belirtildi. 
 
 Jandarma, ikili arasında sado-mazo tarzı şiddete dayalı cinsel birlikteliğin olduğu ve güç gösterisinin aşırıya kaçmış olabileceği ihtimalini değerlendirmeye aldı. Uyuşturucu bağımlısı olan Vincenzo Vergata, soygun ve cinayet suçlamalarıyla tutuklandı. Vergata’nın evinde yapılan aramada 27 Kasım günü İstanbul yönüne bir uçak bileti bulundu. Cinayet şüphelisinin İstanbul’a kaçarak izini kaybettirmeyi planladığı iddia edildi. 
 DHA