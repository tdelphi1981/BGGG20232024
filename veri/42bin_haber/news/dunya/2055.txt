Devlet televizyonu numarayı yanlış verince...
KKTC'de yaşanan piyango skandalı Türk filmlerini aratmadı. Piyango çekilişine katılan Erhan Saruhan adlı vatandaş, gazetelerde büyük ikramiyenin kendisine çıktığını görünce elinde biletiyle parasını almaya gitti fakat devlet televizyonunda ve gazetelerde yayınlanan numaranın yanlış olduğu cevabını aldı. Duydukları karşısında şoke olan Saruhan, çocuklarına ve ailesine mahcup olduğunu söyleyerek bu duruma isyan etti. 23 Ocak çekilişinde BRT 150 bin liralık büyük ikramiyeyi hatalı bir şekilde 58561 numaralı biletin kazandığını ilan etmişti. Ancak çekilişte büyük ikramiyeyi 58671 numaralı bilet kazanmıştı.
23 Ocak tarihinde Devlet Piyangosu için çekilişe katılan Erhan Saruhan yaşadıklarını Cihan Haber Ajansı'na (Cihan) şu şekilde anlattı: "O günü sevinerek geçirdikten sonra ertesi gün paramızı almak için Devlet Piyango Dairesi'ne gittik. Bileti görünce, 'sen kazanmadın' dediler ve kazananın farklı bir numara olduğunu söylediler. Gazetelerde aynı numaralar olduğunu söyledim. Yetkili hangi gazete olduğu sordu ben de söyledim. Bana gidip o gazeteyi dava etmem gerektiğini ifade ettiler." dedi. 

Devlet Piyango yetkilisinin uyarısından sonra Kıbrıs gazetesine gidip oradaki sorumlularla görüştüğünü kaydeden talihsiz vatandaş, "Orada tüm gazeteler toplandı. Bütün gazetelerde aynı numaralar vardı. Gazeteden sonra internetten arattık. Üç gün boyunca benim kazandığım numara gösterildi." diye konuştu. 

Bundan sonra bir daha KKTC'den bilet almayacağını aktaran Saruhan, "Türkiye'den alırım ancak buradan almam. Türkiye güvenilir bir yer burada o güven yok. Daha önceden KKTC piyangolarında yolsuzluk vardı. Bu olayla daha farklı bir boyut kazandı. Şu anda da bu parayı kazanan yok. Madem benimkisi yanlış nerede o zaman kazanan kişi?" diye sordu.
 
KKTC'de Devlet Piyangosu'nu Milli Eğitim Bakanlığı'na bağlı Spor Dairesi yönetiyor. Çekiliş sonuçları BRT televizyonundan canlı yayınlanıyor; ardından BRT'nin internet sitesi sonuçları ilan ediyor. KKTC medyası da sonuçları BRT'den alıyor.

23 Ocak çekilişinde BRT 150 bin liralık büyük ikramiyeyi hatalı bir şekilde 58561 numaralı biletin kazandığını ilan etmişti. Ancak çekilişte büyük ikramiyeyi 58671 numaralı bilet kazanmıştı. 

BRT olayla ilgili özür dilerken, piyangolardan sorumlu Spor Dairesi, bir başka skandalı daha açıklayarak bugüne kadar devlete ait olduğu sanılan "www.devletpiyangosu.com" sitesinin de sahte olduğunu, kendilerine ait resmi sitenin de bulunmadığını belirtti.