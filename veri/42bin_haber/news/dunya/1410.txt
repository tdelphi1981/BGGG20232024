İçişleri Bakanı'na 4 yıl hapis
 
 Avusturya eski içişleri bakanı Ernst Strasser, Avrupa Parlamentosu’nda (AP) ülkesinin delegasyon başkanı olarak görev yaptığı dönemde rüşvet almak suçundan 4 yıl hapis cezasına mahkum oldu. Strasser, AP’de Avusturya’nın delegasyon başkanı olarak görev yaptığı 2010’da kendisine "lobici" kimliğiyle başvuran İngiliz gazeteciler Claire Newell ile Jonathan Calvert’in bazı yasaların kabulünü sağlamak üzere önerdikleri "yılda 100 bin avroluk rüşvet" teklifini kabul etmekle suçlanıyordu
  
 HİKAYENE İNANACAK YARGIÇ BULAMAZSIN
  
 Hakkındaki suçlamaları kabul etmeyen Strasser, "söz konusu gazetecileri istihbarat elemanı olarak tahmin ettiğini ve arkasındakileri saptamak üzere tekliflerini kabul ettiğini" söyledi. Strasser’in savunmasına yargıç Georg Olschack, "20 yıllık hakimlik yaşamımda anlattığınız bu ilginç hikayeyi ilk kez duyuyorum. Avusturya’da bu hikayenize inanacak ne bir mahkeme ne de bir yargıç bulabilirsiniz" yanıtını verdi.  
 HUKUKÇULAR ARASINDA AYRILIK
  
 Strasser’e rüşvet teklif eden iki İngiliz gazetecinin ifadelerini de "video konferans" yöntemiyle alan Viyana Federal mahkemesi yargıcı Olschak, Strasser’in "rüşvet almayı kabul ettiğinin sabit olduğunu" belirterek dört yıl hapis cezasına hükmetti. Mahkeme kararının ardından Avusturyalı hukukçular arasında da değişik yorumlar yapılıyor. Bazı hukukçular Strasser’e verilen mahkumiyet kararının temyizden geri döneceğini savunurken bazı hukukçular da "rüşvet almaya teşebbüs edecek politikacılara ders olması bakımından mahkumiyet kararının kesinleşeceğini" belirtiyorlar. 
 57 yaşındaki Ernst Strasser 2000-2004 arasında Wolfgang Schüssel hükümetinde içişleri bakanı olarak görev yapmış ardından da 2009-2011 arasında Avrupa Parlamentosu’ndaki Avusturya delegasyonu başkanlığını üstlenmişti. Strasser’in avukatı Thomas Kralik mahkeme kararının ardından temyiz için başvuru yaptığını bildirdi.