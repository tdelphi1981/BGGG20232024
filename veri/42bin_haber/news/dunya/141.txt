Esad 'ateşkes' ilan etti!
Birleşmiş Milletler ve Arap Birliği Suriye Özel Temsilcisi Lahtar İbrahimi, Suriye hükümetinin Kurban Bayramı sırasında ateşkes ilan etmeyi kabul ettiğini duyurdu.
 Birleşmiş Milletler (BM) ve Arap Birliği Özel Temsilcisi El-Ahdar el-İbrahimi, Esed yönetiminin Kurban Bayramı süresince ateşkes planını kabul ettiğini açıkladı.
  
 İbrahimi, Mısır'ın başkenti Kahire'deki temasları sırasında Arap Birliği Başkanı Nebil Arabi ile görüştüğü sırada yaptığı açıklamada, ''Esed yönetimi, ateşkes planını kabul etti. Yakın zamanda Esed yönetimi, ateşkes kararını yazılı yayınlayacak'' diye konuştu.
  
 Suriye'deki bazı muhalif gruplarla görüştüğünü de belirten İbrahimi, ''Ateşkes planını bazı muhalifler de kabul ediyor. Ateşkes planının başarılı olması halinde bayramdan sonra çatışmaların bitmesini oturup konuşabiliriz'' dedi.
  
 Suriye Ulusal Konseyi (SUK) Başkanı Abdulbasid Seyda, el-İbrahimi'nin Kurban Bayramı süresince Suriye'de ateşkesi öngören planı hakkında ''Kurban Bayramı'nda Suriye'deki çatışmaların durmasını umduklarını ancak Esed güçlerinin saldırılarının devam etmesi durumunda karşılık verileceğini'' ifade etmiş, saldırıların durması halinde ateşkes yapabileceklerini duyurmuştu. AA