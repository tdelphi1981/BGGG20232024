Eski cumhurbaşkanı belediye başkanı olmak istiyor
Almanya'da geçen yıl istifa ederek görevini bırakan Cumhurbaşkanı Christian Wulff'un doğup büyüdüğü ve siyasi hayata atıldığı Osnabrück'e 2013 yılında büyükşehir belediye başkanı olmak istediği ortaya çıktı.
İddiayı eski cumhurbaşkanının eşi Bettina Wulff'un internet blogunu kaynak gösteren Neue Osnabrücker Zeitung (NOZ) gazetesi gündeme taşıdı. Habere göre Bettina Wulff, eşinin Osnabrück büyükşehir belediye başkanı olmak istediğini söyledi. Eski cumhurbaşkanının belediye başkanı seçilmesi halinde Hıristiyan Demokartların (CDU) oylarını arttıracağını savunan Bettina Wulff, eşinin maaş almayacağı gibi makam aracı da kullanmayacağını dile getirdi.

Ancak Wulff'un seçimlere katılabilmesi belli şartlara bağlı bulunuyor. Öncelikle 20 Ocak 2013 tarihinde Aşağı Saksonya'da yapılacak eyalet seçimlerinde Sosyal Demokartlar'ın (SPD) seçimlerden zaferle çıkması gerekiyor. Bu durumda mevcut Büyükşehir Belediye Başkanı Boris Pitorius eyaletin içişleri bakanı olacağı için belediye başkanlığı koltuğu boşalmış olacak.

CDU'nun Osnabrück Belediyesi Meclis Grubu Başkanı Fritz Brickwedde daha önce başkanlık makamına talip olduğunu açıklamıştı. Ancak Betinna Wulff'un açıklamalarından sonra Brickwedde, "Şayet partinin il teşkilatı bu makam için bana görev verirse ben hazırım, ancak bunun bana kesin ve açık bir dille ifade edilmesi gerekir.' diye konuştu.

Siyasi gözlemcilere göre eski cumhurbaşkanı son hamlesiyle istifasından bir yıl sonra eski politik gücünü ve kaybettiği imajını geri kazanmak istiyor. Wulff, seçimlerle ilgisi olmadığını söylese de, ikilinin önümüzdeki haftalarda Grossburgwedel'den Osnabrück'e taşınacak olması kafaları karıştırıyor. Wulff'un internet blogunda kendisine atfedilen cümleler ise şunlar oldu: "Benim doğduğum şehrin uzman birine ihtiyacı var. Osnabrück'e müteşekkirim. Edindiğim uzmanlığımı ve tecrübelerimi Osnabrück'e vermek istiyorum." 

Öte yandan Neue Osnabrücker Zeitung gazetesinin basılı gazetede geniş şekilde yer verdiği ve internette de yayınladığı haberi daha sonra portalından kaldırması dikkat çekti.