Devlet başkanının jeti satışa çıkarıldı
Yoksul Afrika ülkesi Malavi'de, tasarruf yapmak ve döviz elde etmek amacıyla Devlet Başkanı Joyce Banda'nın jeti satışa sunuldu.
Devlet Başkanlığı'ndan yapılan açıklamada, 10 milyon avrodan satışa sunulan jetin durumunun çok iyi olduğu belirtildi.

14 yolcu kapasiteli Dassault Falcon 900EX tipi 1998 yapımı jetin satış ihalesinin 20 Şubat'ta başlayacağı bildirildi.

Jet, geçen yıl Nisan'da yaşamını yitiren eski Devlet Başkanı Bingu wa Mutharika'nın otoriter yönetiminin ve yolsuzluklarının simgesi haline gelmişti.

Söz konusu jetin 5 yıl önce satın alınması, 13 milyon nüfusun yüzde 40'ının günde bir dolarla yaşam mücadelesi verdiği Malavi'de skandala neden olmuştu.