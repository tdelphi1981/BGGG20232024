Japonya'dan Çin'i ve K.Kore'yi kızdıracak açıklama
Çin ile ada krizi yaşayan ve Kuzey Kore'nin gerçekleştirdiği nükleer denemelere sert tepki gösteren Japonya, 'önleyici saldırı' seçeneğini gündeme getirdi. Japonya Savunma Bakanı İtsunori Onodera, önleyici saldırı kapasitesi geliştirme hakları olduğunu söyledi.
Japonya'da geçen yıl aralık ayında yapılan seçimlerle milliyetçi bir isim olan Şinzo Abe'nin başbakan olmasıyla Tokyo'nun tartışmalı noktalardaki tavır değişikliği ortaya çıkmaya başladı. Tokyo, Doğu Çin Denizi'ndeki adalar nedeniyle gerginlik yaşadığı Pekin'e karşı "egemenlikten taviz yok" derken hava sahasının ihlali halinde "uyarı ateşi" açabileceğini belirtmişti. Ayrıca Tokyo, 11 sene sonra ilk defa savunma bütçesinde artırma giderken yeni füze alım planı da yapıyor. Bununla birlikte savunma teçhizatı satışı da yapma niyetinde. Bu hareketliliğin yaşandığı ülkede Savunma Bakanı Onodera'dan komşuların tepki gösterebileceği bir çıkış geldi. 

Savunma Bakanı Onodera, bir haber ajansına verdiği demeçte, "Japonya'ya saldırı niyeti açıksa, tehdit yakınsa ve başka bir seçenek de yoksa Japonya, düşman hedeflerine önleyici saldırı yapabilir." dedi. Buna karşın Japonya'nın barış merkezli siyaseti nedeniyle "böyle bir adım atmanın zamanının gelmediğini" söyledi. Onodera, "Ancak bölgede değişen güvenlik ortamını yakından takip etmemiz gerekiyor." ifadelerini de kullandı. Savunma Bakanı Onodera, balistik füze savunma kapasitesinin de geliştirilmesi gerektiğini belirtti. Onodera, "Japonya, ABD ve Güney Kore, Kuzey Kore'nin 12 Aralık'taki denemesine iyi bir karşılık verdi. Ancak Kuzey Kore'nin kapasitesinin artıracağı bir ortamda bizim de adım atmamız gerekiyor." diye konuştu.