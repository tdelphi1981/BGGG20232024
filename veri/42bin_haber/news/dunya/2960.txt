Papazdan Türklere ağır hakaret
Almanya'da Türklere yönelik hakaretlerin ardı arkası kesilmiyor. Alman Birinci Devlet Televizyon Kanalı ARD'de Sandra Maischberger'in sunduğu Talkshow programında yine bir skandal yaşandı. Sık sık televizyonda verdiği vaazlarıyla tanınan Alman papaz Jürgen Fliege, ırkçı ifadelerle Almanya'daki Türk toplumuna yüklendi.
Tanınmış TV moderatörü Sandra Maischberger'in sunduğu programa katılan Fliege, Alman velilerin Katolik okullarını neden tercih ettiği yönündeki bir soruya ırkçı bir cevapla karşılık verdi. "Çünkü Katolik kreşlerinde Türk yok, o nedenle Alman veliler çocuklarının buralara gönderiyor, bu okulları tercih ediyorlar." diyen papaz Fliege, programda bir anda soğuk duş etkisi yaptı.

Yaklaşık 2 milyon kişinin izlediği programda Fliege üstüne basa baka iki kez aynı cümleyi tekrarlayınca sunucu devreye girerek konuyu değiştirdi.

PAPA'NIN İSTİFASI TARTIŞILACAKTI

Programda normal şartlarda Alman Papa 16. Benedikt'in istifası ve bunun ardında yatan nedenler tartışılacaktı. Ancak konu bir anda Türkler ve uyum tartışmasına kayınca izleyenler şok oldu. Programa katılan diğer konuklar da şaşkın ve tepkili bir tonla Fliege'ye itiraz edince sunucu konuyu değiştirmek zorunda kaldı.

Konuyla ilgili Bild Online'a konuşan Berlin'deki Türk veli derneği başkanı Turgut Hüner, Fliege'nin ırkçı açıklamalarını kınadı. Hüner, "Bir din adamından toplumu ayrıştırıcı değil, birleştirici bir yaklaşım beklerdik." şeklindeki ifadelere yer verdi.

PAPAZ FLİEGE GEÇİMİNİ TÜRKİYE GEZİLERİNDEN KAZANMIŞ

Öte yandan söz konusu skandalla ilgili habere internet sitesinde yer veren Focus Online, Hıristiyanlığın kökenlerinin Türkiye'ye dayandığını kaydetti.

Papaz Fliege'nin bir dönem geçimini Türkiye'ye düzenlediği dini seyahatlerden elde ettiğini belirten Focus, söz konusu açıklamaların papazın davranışlarıyla çeliştiği imasında bulundu.

Focus ayrıca Hıristiyanlığın ilk dönemlerine ait Türkiye'de yaşanan olaylardan ve Hıristiyanlık için önemli şahsiyetlerden örnekler vererek, Fliege'ye Hıristiyanlık için Türkiye'nin önemli bir yere sahip olduğunu hatırlattı.