Kazakistanda uçak kazası: 21 ölü
Kazakistan'ın eski başkenti ve finans merkezi Almatı şehri yakınlarında düşen yolcu uçağındaki 21 kişi hayatını kaybetti.
İç hat seferi yapan Scat havayolu şirketine ait yolcu uçağı Almatı Havalimanı'na birkaç kilometre kala düşerek parçalara ayrıldı. Ülkenin turistik Kökşetau şehrinden yerel saat ile 11:30'da havalanan uçakta bulunan 5 mürettebat ve 16 yolcudan kurtulan olmadı.

Sis nedeniyle meydana gelmiş olabileceği belirtilen kazada, uçağın kara kutusunun bulunduğu ve olayla ilgili olarak soruşturma başlatıldığı ifade edildi.

Yapılan açıklamada ayrıca yolcular arasında bir Azerbaycan vatandaşı ve bir de çocuk olduğu ifade edildi.

Uçağın düşme sebebi ise henüz netlik kazanmazken kazanın yoğun sis veya teknik sebeplerden dolayı yaşanmış olabileceğine dikkat çekiliyor.

Kazakistan'da 25 Aralık'ta ise askeri bir uçak düşmüştü. Kötü hava şartları nedeniyle düştüğü belirlenen uçaktaki üst düzey istihbarat elemanı 27 kişi hayatını kaybetmişti.

Öte yandan Kazakistan Cumhurbaşkanı Nursultan Nazarbayev düşen uçakta hayatını kaybedenler için bir başsağlığı mesajı yayınladı.