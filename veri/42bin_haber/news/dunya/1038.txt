Koyunlarını insansız hava aracı ile güdüyor
Yeni Zelanda'da yaşayan bir mühendislik öğrencisi, üzerine kamera yerleştirdiği 'quad copter' hava aracıyla, kardeşinin çiftliğindeki koyunları havadan güdüyor.
Başkent Wellington'da üniversite okuyan 20 yaşındaki Michael Thomson, ülkenin kuzeyindeki Dannevirke bölgesinde bulunan kız kardeşinin çiftliğinde sıradışı bir koyun gütme yöntemi geliştirdi. İnternetten satın aldığı 350 dolarlık quad copter'in üzerine kamera ve video  ikmal sistemi yerleştiren Thomson, 1500 dolara mal ettiği insansız hava aracıyla geniş otlaklara yayılan koyunları uzaktan kontrol etmeye başladı. Quad copter'in çıkardığı sesten korkan koyunlar, cihazın üzerindeki kamera sayesinde Thomson'un istediği bölgelere ilerleyebiliyor. 

Genç mühendis adayı, çok geniş arazilere yayılan koyunları toplamanın zor ve yorucu olduğunu, geliştirdikleri insansız hava aracıyla tek bir noktadan hepsini kontrol edebildiklerini belirtti. Cihazın içindeki motor sayısını 4'ten 8'e çıkarmayı planlayan Thomson, 1 kilometre uzaklığa kadar koyunlarını yönlendirebiliyor.