Myanmar'da deprem
Myanmar'ın kuzeyinde bugün meydana gelen deprem sonucu 12 kişinin öldüğü ifade ediliyor. Deprem sonucu bir köprü ile birkaç altın madeninin çöktüğü, birkaç Budist tapınağın ise zarar gördüğü bildirildi.
Depremin merkezinin 117 kilometre güneyindeki ülkenin en büyük ikinci şehri Mandalay'da ise her hangi can kaybı ve büyük hasar henüz tespit edilmedi. 

Başkent Naypyitaw'daki Meteoroloji Kurumu, depremin büyüklüğünün 6.8 olduğunu ve yerel saatle 07.42'de meydana geldiğini açıkladı. Depremin merkez üssünün ise ülkenin kuzeyindeki Shwebo kasabası yakınında olduğu kaydedildi. 

Depremin merkez üssünün bulunduğu bölgenin az geliştiği ve çoğunlukla madenlerden oluştuğu aktarıldı. Deprem sonucu yerel medyada yer alan haberlere göre birkaç madenin çöktüğü ifade ediliyor. 

Yerel makamlar deprem sonucu en büyük can kaybının Sintku kasabasında olduğunu, 6 kişi ölürken, 11 kişinin de yaralandığı belirtildi. Ölenlerin çoğunun altın madeninin çökmesi sonucu hayatını kaybettiği bildirildi. 

Depremin merkez üssüne yakın Irrawaddy nehrinde yapımı devam eden köprünün çökmesi sonucu ise 4 kişinin öldüğü kaydedildi. Ayrıca iki Budist tapınağın çökmesi sonucu da 2 kişinin öldüğü gelen bilgiler arasında.

Bu arada depremin, merkez üssünün 365 kilometre güneyindeki başkent Naypyitaw'da da hissedildiği ifade edildi. Görgü tanıkları parlamento binasının birkaç penceresinin deprem sonucu kırıldığını anlattı