İşte son 10 yılın en kanlı okul saldırıları
ABD, bir kez daha kanlı bir okul saldırısı ile sarsıldı. Adının Adam Lanza olduğu öğrenilen saldırgan, Connecticut eyaletinde bulunan Sandy Hook İlkokulu'nda 20'si öğrenci toplam 26 kişiyi öldürdü. 20 yaşında olduğu öğrenilen Lanza, olay yerinde intihar etti. Lanza'nın okul öğretmenlerinden birisinin oğlu olduğu öğrenildi.
 Söz konusu saldırı, ABD'nin bireysel silahlanma politikasını yeniden tartışmaya açtı. ABD Başkanı Barack Obama, saldırının akabinde yaptığı açıklamada bireysel silahlanma konusunda yapılacak yeni düzenlemelerin ilk sinyallerini verdi. Ancak bu Amerika için bir ilk değil. Bireysel silahlanma konusunda dünya lideri olan ABD'de bugüne kadar gerçekleştirilen pek çok kanlı saldırının ardından konu masaya yatırıldı. Ancak her seferinde güçlü silah lobisi bireysel silahlanmayı azaltacak önlemlerin alınmasına engel olmayı başardı. Şimdi herkes Obama'nın 'ustalık' dönemi diyebileceğimiz 2. başkanlık yılları boyunca bu konuda kayda değer bir adım atıp atamayacağını merak ediyor.
 İşte son 10 yılda dünyada gerçekleştirilen en kanlı okul saldırıları:
 Nisan 2011: Brezilya'nın Rio De Janerio şehrindeki Tasso da Silveira İlköğretim Okulu, Wellington Oliveira isimli eski bir öğrencisinin saldırısıyla kana bulandı. Yerel saatle sabah 08.30 sularında gerçekleşen saldırıda, yaşları 12 ile 14 arasında değişen 12 öğrenci hayatını kaybetti, 20 kişi ise ciddi şekilde yaralandı. Ölen öğrencilerden 10 tanesi kız, 2 tanesi erkekti. 24 yaşındaki saldırgan, polis tarafından yaralandıktan sonra kendisini vurarak intihar etti. Olay, uzun süre Brezilya'nın gündeminde kaldı. Uzun araştırmalar sonrasında bir açıklama yapan polis yetkilileri, saldırıda politik ya da dini herhangi bir sebep bulamadıklarını söyledi.
 Mayıs 2009: Saldırı, Almanya'nın kuzeyindeki Winnenden şehrinde yer alan Albertville ortaokulunda gerçekleşti. Okulun eski öğrencilerinden Tim Kretschmer tarafından gerçekleştirilen saldırıda 16 kişi öldü, 11 kişi yaralandı. Ölenler ve yaralananlar arasında öğretmen ve bir otomobil satıcısı da vardı. 17 yaşında olan ve okuldan bir yıl önce mezun olan Kretschmer, katliamın ardından bir süre polisten kaçmaya çalıştı. Okula sabah 09.30 sularında gelen Kretschmer, 9mm'lik yarı otomatik Baretta marka silahıyla öğrencilere ateş etmeye başlamıştı. Saldırıda hayatını kaybeden öğrencilerin büyük bir bölümünün kız olması, Kretschmer'in kız öğrencileri hedef aldığı söylentilerinin yayılmasına neden oldu. Ancak bu hiç bir zaman tam olarak bilinemedi çünkü Kretschmer, saldırıdan birkaç saat sonra kendisini başından vurarak intihar etti.
 Eylül 2008: Finlandiya, ülkenin batısındaki Kauhajoki kasabasında eğitim veren bir meslek okulunda gerçekleşen silahlı saldırıyla sarsıldı. Okul öğrencilerinden  Matti Juhani Saari, 10 öğrenciyi katletti. Çok sayıda kişi de yaralandı. Yaklaşık 1.5 saat boyunca etrafa ateş eden Saari, sonra da kendisini başından vurdu. Saari, olaydan 5 saat sonra kaldırıldığı hastanede öldü. Saldırının akabinde Finlandiya yönetimi ülkede 1 günlük yas ilan etti. Aşçılık ve Otelcilik  bölümü 2. sınıf öğrencisi olan Saari, saldırıdan 1 gün önce YouTube'a koyduğu videoda "Hayat bir savaş ve acı. Savaşını tek başına vereceksin" demişti.
 Şubat 2008: ABD'nin Şikago kentindeki Northern Illinois Üniversitesi'nde gerçekleşen silahlı saldırı uzun süre konuşuldu. Steven Kazmierczak isimli eski bir öğrenci tarafından gerçekleştirilen saldırıda 5 kişi hayatını kaybetti, 21 kişi yaralandı. Saldırı, öğleden sonra 15.05 sıralarında meydana geldi. Yaralılar hastanelerde tedavi altına alındı. Öğrenciler büyük korku yaşadı. Steven Kazmierczak, olaydan sonra intihar etti. Kanlı saldırının 14 Şubat sevgililer gününde gerçekleşmesi uzun süre konuşuldu. 
 Kasım 2007: Finlandiya'nın güneyindeki Tuusula şehrinde eğitim veren Jokela Lisesi'nde gerçekleşen silahlı saldırı ülkede büyük bir korku meydana getirdi. Okul öğrencilerinden 18 yaşındaki Pekka-Eric Auvinen, okulu kurşun yağmuruna tuttu, sonra da kendisini vurdu. Kafasından vurmasına rağmen ölmeyen saldırgan, daha sonra yoğun bakıma alındı. Kurbanlarını 0.22 kalibrelik pistolla vuran Auvinen, 7 öğrenci ile okul müdiresini öldürdü, okuldan kaçmaya çalışan onlarca öğrenciyi de yaraladı. Saldırı şiddet oranı çok düşük olan Finlandiya'da uzun süre gündemde kaldı.
 Nisan 2007: ABD'deki Virginia Tech Üniversitesi, ülkenin en kanlı okul saldırılarından birisine şahit oldu. Olayda, aralarında saldırganın da bulunduğu 32 kişi öldü, 29 kişi de yaralandı. Seung-Hui Cho isimli saldırganın, polis tarafından vurularak mı öldürüldüğü yoksa intihar mı ettiği hiç bir zaman kesinlik kazamadı. Polis konuyla ilgili yaptığı açıklamada; Cho'nun, kampüsteki yatakhanede ateş açtığı ve bu saldırıdan yaklaşık 2 saat sonra da mühendislik binasında ateş açtığı bildirildi. Katliamın küçük bir üniversite kampüsünde, üstelik 2 saat arayla gerçekleşmiş olması uzun süre tartışıldı. Birçok kişi polisi suçladı. Seung-Hui Cho, saldırıyı gerçekleştirmeden önce bir video kaydı hazırlamıştı. Söz konusu kaydı NBC televizyonuna gönderen katil, işleyeceği cinayetleri kendince 'haklı' gösteren nedenleri sıralıyordu.
 Mart 2005: ABD'nin Minnesota eyaletinde yaşayan 16 yaşındaki Jeffrey Weise, 22 Mart 2005 tarihinde büyükbabasını ve büyükbabasının arkadaşını öldürdükten sonra Red Lake Lisesi'nde saldırdı. 10 dakika süren silahlı çatışmada bir öğretmeni, bir okul güvenlik görevlisini ve 5 öğrenciyi öldüren Weise, intihar etti. Weise'nin internette neo-nazi yanlısı sitelere yazılar gönderdiği ortaya çıkmıştı. Weise, bu sitelerde gezinirken kendisine rumuz olarak 'Ölüm Meleği'ni seçmişti.
 Nisan 2002: Almanya'nın bilinen ilk okul saldırısı 2002 yılının Nisan ayında meydana geldi. 19 yaşındaki Robert Steinhaeuser, 13'ü öğretmen, 2'si öğrenci, 1'i sekreter ve 1'i de polis olmak üzere toplam 17 kişiyi katletti. Saldırı, Steinhaeuser'in de öğrencisi olduğu Gutenberg Lisesi'nde gerçekleşti. Silah kulübü üyesi olan Steinhaeuser,  saldırı sonrasında intihar etti. Olay Almanya'da büyük yankı buldu. Ateşli silah sahibi olmaya izin verilen yaş, 18'den 21'e yükseltildi.
 (CİHAN)