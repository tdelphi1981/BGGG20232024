Üç hafta sürecek
Obama Yönetiminin Türkiye’ye 2 Patriot bataryasını sağlayacağı kesinleşirken New York Times’e konuşan bir Savunma Bakanlığı (Pentagon) yetkilisi, iki bataryayı Türkiye’ye nakledip konuşlandırmanın üç hafta alacağını söyledi.
 New York Times, ABD’nin Türkiye’ye iki Patriot bataryasını göndermeyi planladığını belirttiği haberinde ABD, Almanya ve Hollanda tarafından konuşlandırılacak toplam 6 bataryanın NATO’nun komuta ve kontrolü altında olacağını yazdı.
 Konuşlandırmanın hazırlığı olarak ittifak yetkililerinin Türkiye’nin güneydoğusunda potansiyel 10 mevkide incelemeler yaptıklarını kaydeden gazete, NATO’nun elinde tüm mevkiler için yeterli sayıda bataryasının bulunmadığını da vurguladı.
 Gazete, Amerikan yetkililerinin, özellikle Patriotlara ne kadar uzun bir süre ihtiyaç duyulacağı belli olmadığından Türkiye’ye birkaç bataryadan fazlasını göndermek istemediklerini de kaydetti.
 Haberde ayırca “Savunma Bakanlığı’nın bir yetkilisi, iki Amerikan Patriot bataryasını Türkiye’ye gönderip konuşlandırmanın üç hafta alacağını söyledi” denildi.
 ANKA
  