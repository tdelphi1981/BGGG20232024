Çin’den kar manzaraları
Çin'de yağan yoğun kar yağışı ve soğuk hava hayatı olumsuz etkilemeye devam ederken, başkent Pekin'e mevsimin ikinci karı yağdı. Dün gece başlayan kar yağışı şehri beyaza bürürken, Çinliler karın tadını kartopu oynayarak ve kardan adam yaparak çıkardı.
 Tiananmen meydanına koşan Çinliler, tarihi mekânda kar topu oynayarak eğlendi. Pekin'de yılın en yoğun kar yağışının yaşandığı dün gecenin ardından yollarda kar birikintileri oluşurken, belediye işçileri yollara tuz döktü ve küreklerle oluşan kar birikintileri temizledi.
 Bazı Çinliler ise yaptıkları kardan adamlarla hatıra fotoğrafı çektirirken, bazıları ise çocukları ile karda oynamayı tercih etti. Kar altında spor yapan insanlardan, işine yetişmeye çalışırken ayağı kayıp düşen Çinliler ilginç görüntüler oluşturdu.
 Yaşadıkları sitenin bahçesinde karın keyfini çıkaranlardan biri de Yang ailesi. Küçük oğlu ve annesi ile çam ağacının yapraklarıyla kara Çince olarak "Evliliğimizin 3. yıldönümü" diye yazan Bayan Yang, Cihan Haber Ajansı (Cihan) mikrofonuna bugünün 3. evlilik yıl dönümü olduğunu ve eşinin bu hediyeden oldukça duygulanacağını ve seveceğini ifade etti. Oğlu ile ilk kez kartopu oynamaya çıktıklarını söyleyen Yang, hazırladığı hediyeyi çocuğuna vereceğini aktardı.
 Pekin'in kirli havasından dert yanan Yang'ın annesi de kar yağışıyla mikropların öldüğünü ve küçük Yang için bugünün temiz bir gün olduğunu belirtti.
 Arabası üzerinde biriken karı temizlemeye çalışan bir Çinli kadın da yağan kardan dolayı çok mutlu olduğunu söyledi.
 KAR VE SOĞUK HAVA HAYATI FELÇ ETTİ
 Kar ve soğuk havadan dolayı Pekin Uluslararası Havaalanında 55 uçak seferinin iptal olduğu, 30 seferin de rötar yaptığı ifade edildi.
 Çin'de bu yıl kış çetin geçiyor. Ülkenin kuzeyindeki 6 eyalette yoğun kardan dolayı hayat felç oldu. Yoğun sis ve kar yağışı sebebiyle birçok yol ve otobanın trafiğe kapandığı bildirildi. Buzlanma ve kardan dolayı çok sayıda trafik kazasının meydana geldiği bölgelerde, kar temizleme araçlarının yolları trafiğe açmak için hummalı çalışmalara devam ettiği belirtildi.
 CİHAN
  