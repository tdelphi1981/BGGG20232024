Mahmud Abbas'ın 'Bağımsız Filistin' umudu
Filistin Devlet Başkanı Mahmud Abbas, Filistin'in Birleşmiş Milletler'de (BM) üye olmayan devlet statüsü kazanmasının, İsrail'in Filistin topraklarında sürdürdüğü işgali sona erdirip, başkenti Doğu Kudüs olan "Bağımsız Filistin Devleti"nin kurulması anlamına geleceğini söyledi.
 Devlet Başkanı Abbas, Filistin'in gelecek ay BM'de yapacağı "gözlemci devlet" statüsü başvurusu öncesi uluslararası alanda destek arama çabalarını artırdı.
 Geçen hafta Ürdün ve Türkiye'de temaslarda bulunan Abbas, Ramallah'taki devlet başkanlığı sarayı Mukata'da Norveç'in Filistin temsilcisi Hans Friedland ile bir araya geldi.
 Abbas görüşmede, durmuş halde olan İsrail'le barış sürecinde yaşanan son gelişmeler, İsrail'in Batı Şeria ve Doğu Kudüs'te sürdürdüğü yeni Yahudi yerleşim inşaatları hakkında bilgi verdi.
 Mahmud Abbas, Friedland'den Norveç'in BM oylamasında Filistin'e destek vermesini isteyerek, "Filistin'in BM'de gözlemci devlet statüsü kazanabilmesi, İsrail'in Filistin topraklarında sürdürdüğü işgali sona erdirmesi ve başkenti Doğu Kudüs olan 'Bağımsız Filistin Devleti'nin kurulması anlamına gelecektir" dedi.
 Filistin, BM'de şu anda "gözlemci kuruluş" statüsünde temsil ediliyor. BM'de halen gözlemci devlet statüsüne sadece Vatikan sahip. Filistin Devlet Başkanı Abbas'ın Eylül 2011'de BM Güvenlik Konseyi'ne yaptığı tam üyelik başvurusu reddedilmişti. 
  