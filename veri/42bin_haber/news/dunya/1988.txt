Evrenin haritasını çıkaracaklar
Evrenin karanlık geçmişine ışık tutmak isteyen bilim insanları, yaklaşık 2 milyar galaksinin haritasını çıkarmak üzere bir uzay teleskopu geliştiriyor. Her galaksi yaklaşık 10 milyon ila 1 trilyon arasında yıldız içeriyor.

Amerikan Ulusal Havacılık ve Uzay Dairesi (NASA) ve Avrupa Uzay Ajansı (ESA)'nın 'Euclid' (Öklid) adı verilen ortak projesine göre, tek tek fotoğraflanıp haritalandırılacak olan galaksilerin boyutları ve yaşları da belirlenecek. Elde edilen yeni bilgiler, esrarı halen çözülememiş karanlık maddenin evrenin gelişiminde nasıl rol oynadığını anlamada yardımcı olacak. Işıkla etkileşime girmeyen karanlık madde, bu sebeple astronotlar ve teleskoplar tarafından görülemiyor. Karanlık madde, sadece görülebilen madde üzerine uyguladığı yerçekimsel güç sayesinde dolaylı yoldan tespit edilebiliyor. 

2020 yılında faaliyete başlayacak olan Öklid uzay teleskopu, Dünya ve Güneş arasındaki yörüngesinde 6 yıl boyunca gözlemlerde bulunacak. Bu süre boyunca, Dünya'dan bakıldığında gökyüzünde uzanan galaksilerin 3'te biri haritalandırılmış olacak. Bilim insanları, bulundukları konum ve yaşlarını inceleyecekleri yıldız kümeleri sayesinde, zamanın başlangıcından bu yana evrenin ne kadar ve nasıl genişlediğini de anlamaya çalışacak. Öklid projesi NASA'dan 40, ESA'dan ise 1000 bilim insanının katılımıyla gerçekleştiriliyor.