"ABD hamlesini Türkiye yerine Ürdün üzerinden yapıyor"
İngiliz Guardian gazetesi, Batı'nın Suriyeli muhaliflere Ürdün'de eğitim vermek için harekete geçtiğini ileri sürdü. Bu eğitimin başlıca amacının aşırı uçtaki grupların faaliyetlerine karşı önlem almak, Ürdün sınırında 'güvenlik koridoru' oluşturmak ve Esed sonrası döneme hazırlık olduğu kaydedildi.
Guardian'ın bugün manşetten verdiği özel haberinde, Suriyeli muhalif güçlerin eğitilmesi için Ürdün'de yoğun bir faaliyetin başladığı kaydedildi. Ürdünlü güvenlik kaynaklarının gazeteye yaptığı açıklamada, ABD'nin yönetimindeki bu eğitime İngiltere ve Fransa'nın da destek verdiği iddia ediliyor.

Gazeteye açıklama yapan Avrupalı ve Ürdünlü kaynaklara göre, Ürdün'deki Batılı güçlerin verdiği 'eğitim faaliyetleri' geçen yıldan bu yana devam ediyor ve daha çok muhalefete katılan üst düzey Suriyeli komutanlara yönelik yapılıyor.

İngiliz yetkililer ise AB'nin aldığı yeni kararların, Suriyeli muhaliflere "radikal güçlerle mücadele ve iç karışıklığı yönetme" gibi konularda eğitim vermesine imkan sağladığını savunuyor.

Avrupalı bir diplomat, "Suriye konusunda büyük bir karar alınmadan önce, bu tür hazırlıkların yapılması gayet normal. Bundan amaçlanan şey, bir karar alındığında, her şeyin düzgün bir şekilde yerine getirilmesini sağlamak. Batılı özel kuvvetler bu sebeple Ürdün'de bulunuyor." şeklinde konuştu.

Geçtiğimiz yıl Ekim ayında Pentagon' kaynalı bir haberde de küçük bir Amerikan özel kuvvetler grubunun yazın Ürdün'e giderek burada Esed'in kimyasal silah kullanma ihtimaline yönelik hazırlık yaptığını ve muhaliflere eğitim verdiği belirtilmişti. 

'European Council on Foreign Relations' isimli düşünce kuruluşunda Ortadoğu uzmanı olarak görev yapan Julien Barnes-Dacey Guardian'a yaptığı açıklamada, "Son zamanlarda taktik değişikliğine gidildiğini görüyoruz. İslamcı güçler Suriye'nin kuzeyinde güç kazanıyor. Ürdün ise bu güçleri güneyde faaliyet göstermesini istemiyor." yorumunda bulundu. Ürdün'ün daha fazla mülteciyi barındırmasının zor olduğuna dikkat çeken Dacey, Suriye'nin Ürdün sınırında 'güvenli bölge' oluşturulabileceğini ileri sürüyor.

Haberde ayrıca , Suriyeli muhaliflerin Batılı ve Suudi Arabistanlı destekçileri için, yardımların ulaştırılmasında Ürdün'ün Türkiye'ye nazaran daha tercih edilir hale geldiği iddia ediliyor. Ankara yönetiminin Suriye sınırında 'El-Nusra Cephesi' gibi radikal olduğu öne sürülen grupların faaliyet göstermesine izin verdiğini savunan gazete, Türkiye'nin daha çok, büyüyen Kürt ayrılıkçıları tehdidine yoğunlaştığı yorumunda bulunuyor.

Haberde, 'Amman yönetiminin politikalarını yakından takip eden bir kaynak' olarak tanıtılan Ürdünlü bir kişinin, "Amerikalılar bize şu anda Türklere güvendiklerinden daha fazla güveniyor. Çünkü, Türkiye her şeyi Kürtlerin aleyhinde kullanmak üzere çıkar kazanmak amaçlı yapıyor." şeklindeki ifadeleri dikkat çekiyor.

ABD Dışişleri Bakanı John Kerry, geçen hafta Roma'da yapılan 'Suriye Halkının Dostları' toplantısında, Suriyeli muhalif güçlere direk olarak 60 milyon dolar değerinde 'öldürücü-etkisi olmayan' malzeme yardımında bulunacaklarını açıklamıştı. Kerry, bu yardımın radikal güçlerin eline geçmemesi konusunda gerekli önlemleri alacaklarını vurgulamıştı.