Marihuana Obama’dan daha çok oy aldı
Başkanlık seçimlerinde kritik eyaletler arasında yer alan Colorado'da marihuananın Başkan Barack Obama'dan daha popüler olduğu görüldü.
 Colorado eyaletinde Cumhuriyetçi başkan adayı Mitt Romney'e karşı üstün gelmeyi başaran Obama, aynı başarıyı marihuana karşısında gösteremedi.
 Colorado'da marihuananın yalnızca tıbbi değil keyfi olarak da bulundurulmasına yasal izin veren ''Amendment 64'' maddesine halkın Başkan Obama'ya verdiği oydan daha çok oy attığı görüldü.
 Sayımı tamamlanan sandıklardan alınan sonuçlara göre oy dağılımı şöyle; Amendment 64'cü maddesi bir milyon 289 bin 748. Başkan Obama için atılan oy sayısı ise bir milyon 236 bin 458 olarak belirlendi. Marihuananın Obama'dan 53 bin 290 daha fazla oy aldığı ortaya çıktı. Diğer yandan Başkan Obama, Colorado'da Romney'den 110 bin daha fazla oy alarak eyaletin 9 seçici delegesini kazanmasını bildi.
 CİHAN
  