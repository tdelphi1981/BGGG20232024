Parasını ödeyin, arkadaşınız olsun!
Akşam dışarı çıkmayı planlıyorsunuz ve arkadaşlarınız sizinle gelmeye yanaşmıyor mu? O halde parasını ödeyin, birkaç saatliğine arkadaşınız olsun!
Japonya'da faaliyet gösteren Yomiuri Shimbun isimli gazete, Tokyo'da hizmet veren Client Partners isimli bir şirketin ücret karşılığında kiralık arkadaş sunduğunu yazdı. 

Gazetenin "Kouichi" takma adıyla tanıttığı kişi, gece dışarı çıkmak için arkadaşlarını aradıysa da kimse onunla gelmeye yanaşmadı. Daha sonra Client Partners'ı arayan Kouchi 30 bin yen (yaklaşık 341 dolar) karşılığında iki genç kızı kiralayarak bir bara gitti. İlerleyen saatlerde ise kiralık arkadaşlarıyla akşam yemeği yedi.

"Hiçbir şey demeden teklifimi kabul ettiler, parayı verdiğime değdi" diyen Kouchi, kiralık arkadaş tutmanın arkadaşı tarafından reddedilmekten daha iyi bir şey olduğunu kaydetti.

JAPON GENÇ OYUN KARAKTERİYLE EVLENMİŞTİ

Yıllar önce de bir hayli oyun bağımlısı olan SAL9000 takma isimli genç, Love Plus isimli Nintendo oyun konsolunda yer alan bir oyun karakterine tutulmuş(!) ve onunla evlenmişti. Evlilik törenine SAL9000'e "40 gerçek insan" eşlik ederken, tören YouTube'un Japon versiyonu olan Nico Nico Douga'da canlı olarak izlenmişti.