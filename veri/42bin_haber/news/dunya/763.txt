Hugo Chavez iyileşiyor
Venezuela Devlet Başkanı Hugo Chavez'in Küba'da geçirdiği ameliyat sırasında gelişen komplikasyonların giderildiği ve durumunun stabil hale geldiği bildirildi. Devlet Başkanı Yardımcısı Nicolas Maduro, Salı günü leğen bölgesindeki kötü huylu tümörün alınması için ameliyat masasına yatan ve kanama geçiren Chavez'in iyileşme sürecinde olduğunu belirtti.

Enformasyon Bakanı Ernesto Villegas da Chavez'in durumunun geçirdiği kanama sonrasında olumlu yönde geliştiğini söyledi.

İlk kez Haziran 2011'de kanser teşhisi konulan Chavez, üç kez ameliyat olmuş, kanserin tekrarlaması üzerine Salı günü dördüncü kez ameliyata alınmıştı. 

Ekim ayındaki seçimde üçüncü kez devlet başkanı seçilen 58 yaşındaki Chavez'in 10 Ocak'ta yapılacak yemin törenine katılması beklenmiyor.