"Suriye askeri polis komutanı taraf değiştirdi"
Arap medyasında çıkan haberlere göre, Suriye askeri polis komutanı, Esad rejimini Humus'ta kimyasal silah kullanmakla suçlayarak isyancıların tarafına geçti.(Metin Güneş / CNN TÜRK / Londra) -- Bu taraf değiştirmenin doğrulanması halinde, tümgeneral Abdülaziz El Şalal, çatışmaların başlamasından bu yana Suriye ordusunu terk eden en yüksek rütbeli subay olacak.

Londra'da yayımlanan bazı Arap gazeteleri, Tümgeneral El Şalal'ın Türkiye sınırına yakın bir yerden yaptığı açıklamada rejimi terkettiğini, buna gerekçe olarak da rejimin "ana görevi olan milleti korumak yerine yakıp yıkan ve öldüren bir çeteye" dönüştüğünü  gösterdi.

Özgür Suriye Ordusu'ndan bazı kaynaklar da Londra merkezli Arap gazetesi El Şark El Avsat'a eski polis komutanının rejimin önde gelen isimlerinin nerede olduklarına dair ayrıntılı bilgi verdiğini söylediler.

Tümgeneral El Şalal'ın verdiği bilgiler, Devlet Başkanı Esad'ın elinde bulunduğu iddia edilen kimyasal silahların nerede olduğuyla ilgili tartışmaları yeniden gündeme getirdi.

Esad'ın elinde sinir gazı olan Sarin ve şimdiye dek geliştirilen en ölümcül sinir gazı olarak nitelendirilen "VX" gazı bulunduğu iddia ediliyor.

İngiltere Dışişleri Bakanı William Hague, Suriye Ordusu'nun isyancı güçlerin ilerlemesini durdurabilmek amacıyla son çare olarak ölümcül kimyasal madde kullanmaya hazırlandığına dair ellerinde "bazı deliller" bulunduğunu söyledi.