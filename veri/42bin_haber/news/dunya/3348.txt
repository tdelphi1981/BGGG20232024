Hollande: Suriye krizine çözüm yakın
Fransa Cumhurbaşkanı Francois Hollande, Suriye krizine siyasi çözümün haftalar içinde bulunabileceğini söyledi. Rusya temasları çerçevesinde Ekho Moskvı radyosuna konuşan Hollande, "Birkaç hafta içinde çatışmalara son verilecek siyasi bir çözümü bulabileceğimizi düşünüyorum." dedi.
Hollande'nin Suriye krizi başta olmak üzere, uluslar arası sorunlar ve ikili ilişkileri Rusya Devlet Başkanı Vladimir Putin'le yapacağı görüşme sırasında ele alması bekleniyor.

Suriye lideri Beşşar Esed'in görevi bırakması ile ilgili konuyu Putin'le görüşeceklerini vurgulayan Fransız lider, "İktidar değişimi konusunda bir diyalog bulabileceğimizi ümit ediyorum." değerlendirmesinde bulundu.

KRİZİN ÇÖZÜMÜ PUTİN'İN POZİSYONUNA BAĞLI

Fransa'nın tutumunun Esed'in görevi bırakmasından yana olduğunu vurgulayan Hollande, "Evet bu bizim pozisyonumuz. Suriye muhalefetinin giderek arttığını ve daha meşru hale geldiğini görüyoruz. Ülkenin geleceği ile ilgili sorumluluk alabilirler. Muhalefet Esed'le iletişim öngörmüyor." dedi.

Putin'in de Suriye muhalefeti ile diyalog sürecini oluşturduğunu hatırlatan Hollande, "Bu birkaç ay önce mümkün değildi. Ancak ben, muhalefetin gücü konusunda Putin'in yaklaşımından memnunum." ifadelerini kullandı.

SURİYE KRİZİ ASKERİ YÖNTEMLE ÇÖZÜLMEZ

Suriye krizinin zor kullanılarak çözülmesinin imkansız olduğunu vurgulayan Fransa Cumhurbaşkanına göre, çözüm takvimi Putin'in pozisyonu ile yakından ilgili. Hollande, "Birçok konu Başkan Putin'in ve bizim pozisyonumuza bağlı." şeklinde konuştu.

Avrupa Birliği'nin Suriye'ye uyguladığı silah ambargosunu ihlal etmek gibi bir niyetleri olmadığını belirten Hollande, "Fransa sözünde duruyor. Avrupa tarafından konan bir ambargo var. Biz de buna uyuyoruz." ifadelerini kullandı.

Bazı ülkelerin silah talep etmesi durumunda, diğer ülkelerin de bunu tedarik edebileceğini kaydeden Fransa Cumhurbaşkanı, Suriye muhalefetinin de silah edindiğini, ancak bunun Fransa aracılığı ile olmadığını savundu. 

Suriye yönelik silah ambargosunun kaldırılması ile ilgili soruya yanıt veren Fransız lider, "Bu konunun adım adım tartışılması gerektiğini düşünüyorum." dedi.

AFGANİSTAN'DAN ÇEKİLMEDE PUTİN'DEN YARDIM TALEBİ

Afganistan'dan Fransız askerlerinin çekilmesi ile ilgili konuyu da Putin'le müzakere edeceklerini ifade eden Hollande, "Fransız ordusunun bölgeden tahliyesi ile ilgili Rusya'nın yardımını isteyeceğiz. Başkan Putin, Fransız ordusunu Mali operasyonlarına destek açıklamasında bulundu. Çünkü biz oradaki operasyonları uluslar arası toplumun yararına yapıyoruz." vurgusu yaptı.

Rusya ile iyi ilişkileri her zaman desteklediklerini belirten Hollande şu tespitlerde bulundu: "Başkan Putin, Rusya gibi büyük bir ülkenin lideri. Rusya ve Fransa sadece iki ülke halklarının yararına olacak şekilde ilişkilerini geliştirmiyor. Bizler büyük güçleriz. Güvenlik Konseyi çerçevesinde dünyanın geleceği ile ilgili de sorumluluklarımız var." 

DEPARDİEU'YU KINAMIYORUM

Fransa'da vergilerin yüksek olmasını protesto ederek Rusya vatandaşlığını tercih eden ünlü Fransız aktör Gerard Depardieu ile ilgili soruya da yanıt veren Hollande, ünlü aktörün kararını kınamadığını söyledi. Herkesin kendi özgün yaşamı olduğuna değinen Hollande, "Depardieu ülkeden ayrılmaya karar verdi, ayrılıyor. O Rusya'yı seviyorsa, Rusya da onu seviyorsa, bu anlaşılabilir Kendisi Fransa'nın ünlü aktörlerinden biri olarak kalacak." yorumunda bulundu.