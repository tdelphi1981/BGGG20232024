Fransa'da 'eşcinsel evlilik' protestosu
Fransa'da hükümetin hazırladığı eşcinsel evliliğe izin veren yasa tasarısına karşı çıkan siyasi parti ve sivil toplum kuruluşları, bugün başkentte protesto gösterisi düzenliyor.
Gösteriyi düzenleyenler, protesto yürüyüşüne en az 300 bin kişinin katılacağı tahmininde bulunuyor.

Başkentin üç bölgesinden başlayan gösteri yürüyüşü, bu üç bölgeden gelen protestocuların kent merkezi olarak bilinen 'Champ-de-Mars' bölgesinde buluşmasıyla akşam saatlerinde sona erecek.

Gösteri yürüyüşlerinin başında özellikle resmi olarak eşcinsel evlilik yapmak istemeyen belediye başkanları yer alıyor. Gösteride olay çıkmaması için Paris polisi seferber olurken, bütün izinlerin kaldırıldığı bildirildi.

Anamuhalefetteki Halk Hareketi Birliği (UMP) başta olmak üzere sağcı ve muhafazakar partiler ile Katolik derneklerin, yasa tasarısı aleyhindeki gösteriye yoğun ilgi gösterdiği gözleniyor. Eşcinsel evliliğe karşı çıkan Müslüman dernekleri de Katolik derneklerle yasa tasarısına karşı çıkıyor.

Fransa'da Katolik kilisesi temsilcileri yaptıkları açıklamalarda, tasarıya karşı olduklarını belirterek, muhafazakar seçmenlerin tasarının geçmemesi için parlamentoya baskı yapmasını talep ediyor.

Fransa'da özel Katolik okulların, tasarıyla ilgili tartışmaya müdahil olmasından çekinen hükümet, okul müdürlerine 'dikkatli' olunması çağrısı yapıyor.

Fransa'da düzenlenen son kamuoyu araştırması, seçmenlerin eşcinsel evliliğe destek verdiğini, ancak eşcinsel çiftlerin evlat edinme hakkına sıcak bakmadığını ortaya koyuyor.

Araştırmaya göre, Fransızların yüzde 54'ü eşcinsel evliliğe sıcak bakarken, eşcinsellerin evlat edinme hakkını destekleyenlerin oranı yüzde 48.

Sosyalist hükümetin hazırladığı tasarı, ilk kez 29 Ocak'ta meclis genel kurulunda tartışılacak.

Merkez sağ partiler ile kilise, eşcinsel evliliğe karşı çıkıyor. Avrupa'da 10 ülkede eşcinsel evliliği kabul ediliyor.