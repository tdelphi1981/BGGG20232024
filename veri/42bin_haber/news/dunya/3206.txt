Muhaliflerden sert yanıt
Özgür Suriye Ordusu Sözcüsü Albay Mustafa Abdulkerim, Esed rejimiyle diyalogu kesin bir dille reddetti. Cihan Haber Ajansı'na konuşan Albay Abdulkerim, "Esed yönetimi sadece silah dilinden anlar. Eğer bir diyalogdan söz edilecek olursa bu yönetimin tüm unsurlarıyla nasıl gideceği ile ilgili yapılır. Bunun dışında kesinlikle diyalogu kabul etmiyoruz." dedi.
Suriye Muhalif ve Devrimci Güçler Milli Koalisyonu lideri Muaz El Hatib'in Esed yönetimi ile diyaloga girebilecekleri yönündeki açıklamasına tepki gösteren Abdulkerim, "Suriye adeta harabeye döndü. Yüz binlerce insan öldü. Yüz binlerce kişi tutuklu. Yüz binlerce kişi kayıp. 1,5 milyondan fazla Suriye dışında mülteci konumunda kaldı. 5 milyondan fazla da Suriye içinde mülteci yaşıyor. Ülkenin yüzde 70 yakılıp yıkıldı. Tüm bu olanlardan sonra nasıl bir diyalog olacak. Tüm bu yaşananlardan sonra diyalog mu diyeceğiz?" diye konuştu.

Birleşmiş Milletlerin açıkladığı 70 bin rakamının Suriye'de ölen kişi sayısını yansıtmadığını ifade eden Albay Abdulkerim, ülkede iki yılı aşkın süredir devam eden şiddette ölenlerin sayısının 200 bini aştığını öne sürdü.

Suriye'nin kuzeyinde PYD ile muhalif güçler arasındaki çatışmalar ile Suriye'nin parçalanması konusundaki planları değerlendiren Abdulkerim, böyle bir plana da asla müsaade etmeyeceklerin kaydetti.

Suriye'de başken Şam olmak üzere birçok şehirde büyük zaferler elde ettiklerini ifade eden muhalif Albay, "Şam'da çok şiddetli çatışmalar devam ediyor. Esed'in Halk ve Tişrin saraylarının çevresinde çatışmalar devam ediyor. Halep ve İdlib bölgelerinde yönetime ait çok sayıda askeri üssü alarak büyük zaferlere imza attık. Şu ana kadar orduya ait 180'den fazla uçağı imha ettik. " açıklamasında bulundu. Açıklamalarında Türkiye'ye hükümet ve halk olarak verdikleri destekten dolayı teşekkür eden Askeri sözcü Abdulkerim, "Özellikle Başbakan Sayın Recep Tayyip Erdoğan'a şükranlarımı sunuyorum. Türk halkına küçüğünden büyüğüne kadar hepsine tek tek teşekkür ediyorum. Bizi bir misafir gibi ağırladılar. Suriye halkının yanında oldular." şeklinde konuştu.

ŞAM, Şİİ-SÜNNİ EKSENİNİN ORTASINDA

Muhalif Albay Abdulkerim, Suriye'de devam eden çatışmaların uzamasının asıl sebebinin özgür Suriye ordusuna gerekli silah desteğinin sağlanmamasından kaynaklandığını söyledi. Uluslar arası aktörlerin Özgür Suriye Ordusu'na sürekli destek verecekleri yönündeki vaatlerine rağmen gerekli desteği alamadıklarını ifade eden Albay Abdulkerim,"Son dönemde silah desteği çok düştü. Ciddi anlamda silah bulmakta sıkıntı çekiyoruz. Esed ordusundan kazandığımız silahlarla savaşıyoruz." açıklamasında bulundu.

Albay Abdulkerim, Suriye halkının yaşadığı baskı ve zulüm sebebiyle yönetime karşı ayaklandığını ifade ederek, Suriye'de devam eden son çatışmaların Sünni  Şii çatışmasına dönüştüğünü savundu.

Bölgedeki Sünni eksenin Kahire, Mekke, Amman, Şam, İstanbul ve Kafkaslar'ı içine alan bir şeritten oluştuğunu; Şii ekseninin ise Afganistan, Tahran, Bağdat, Şam, Beyrut olarak sıralandığını savunan sözcü, "Tüm ülkeler bu eksenler üzerine oynuyor. Şam ise bu eksenlerin kesişme noktasında. Şam'daki bu savaşı kazanan tamamıyla üstünlüğü ele almış olacak." değerlendirmesinde bulundu.

Özgür Suriye Ordusu'nun imkanlarının istenen seviyede olmadığını anlatan Abdulkerim, ellerinde olan sınırlı imkanlarla savaştıklarını yönetimden elde ettikleri silahların olmaması halinde çok kötü duruma düşeceklerine dikkat çekti.

ESED'İN YERİNE İSRAİL'İN GÜVENLİĞİNİ GARANTİ EDECEK ALTERNATİF ARIYORLAR

Suriye üzerinden büyük oyunlar döndüğünü kaydeden Albay Abdulkerim, bu oyunda en büyük aktörün İsrail olduğu görüşünde. İsrail'in ABD'nin kararına yönlendirdiğini ifade eden Muhalif Albay, "ABD, Batı ve uluslararası güçler Beşşar Esed'in yerine koyacak bir alternatif arıyor. Şu ana kadar İsrail'in güvenliğini garanti edecek, bununla beraber bölge ile ilgili uluslararası kararları yerine getirecek birileri çıkmadı. Böyle bir alternatif arıyorlar. Bunun için mücadele ediyorlar." değerlendirmesinde bulundu.