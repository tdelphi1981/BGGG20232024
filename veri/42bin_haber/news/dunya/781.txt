İlkokulda katliam: 28 ölü
ABD'nin Connecticut eyaletindeki bir ilkokulda düzenlenen silahlı saldırıda, saldırganla birlikte 20'si çocuk 28 kişinin öldüğü bildirildi. Öldürülen 20 yaşlarındaki şüphelinin annesinin de okulda öldürülenler arasında olduğu belirtiliyor. Şüphelinin erkek kardeşinin de Hoboken bölgesinde ölü bulunduğu açıklandı. Bir yetkili, Sandy Hook ilkokulundaki saldırıda ölenlerin 20'sinin çocuk olduğunu söyledi.

Bölgeden gelen ilk açıklamalarda, olayda bir öğretmenin ayağından vurulduğu ve silahlı saldırganın öldürüldüğü belirtilmişti.

Olayla ilgili açıklamada bulunan bir güvenlik yetkilisi, saldırının zanlısı 20 yaşındaki gencin Connecticut'taki okulla bağlantısı olduğunun sanıldığını kaydetti.

Olayda öldürüldüğü bildirilen saldırganın iki silah taşıdığının anlaşıldığını belirten yetkililer, saldırının tüfekle düzenlendiğini bildirdi.

Bu arada, bölgedeki ve civar kasabalardaki okulların tedbir amacıyla kapatıldığı ifade edildi.

Saldırının ülke tarihinde düzenlenen en ağır saldırılardan biri olduğu vurgulanıyor.

Okulun bulunduğu Newtown, New York kentine 96 kilometre uzaklıkta bulunuyor.

Silahlı saldırıda, bildirilen son rakamlara göre 20 çocuk, 6 yetişkin hayatını kaybetti.

Saldırganın adı Ryan Lanza

Bu arada saldırı düzenlediği sanılan kişinin adı Ryan Lanza olarak açıklandı.

CNN'e açıklamada bulunan bir yetkili, öldürülen 20 yaşlarındaki şüphelinin cesedinin sınıflardan birinde olduğunu, saldırganın üzerinden iki silah çıktığını belirtti.

Polisin olayla ilgili bir kişiyi daha sorguya aldığı, ancak bu kişinin henüz "şüpheli" diye nitelenmediği kaydedildi.

Olayın ardından öğrencilerin yakınlardaki bir itfaiye binasına alındığı, durumu ciddi olan 3 yaralının tedavisinin sürdüğü belirtildi.

Annesi ve kardeşi de öldürüldü

Silahlı saldırıda 27 kişinin ölümüne neden olan şüphelinin annesinin de ölenler arasında bulunduğu bildirildi.

CNN'e göre, öldürülen 20 yaşlarındaki şüphelinin annesi okulda öldürülenler arasında bulunuyor.

Yetkililer, şüphelinin erkek kardeşinin de Hoboken bölgesinde ölü bulunduğunu belirtiyorlar.

Resmi kaynaklarca henüz doğrulanmayan ve velilerden biri tarafından aktarılan bilgiye göre, saldırıda okul yöneticisi ve psikologlardan biri de hayatını kaybetti.

Veliler şokta

28 kişinin öldüğü saldırı, öğrenciler ile velilerini derinden etkiledi.

AP'ye açıklamada bulunan velilerden Stephen Delgiadice, okulun bulunduğu Newtown'ın ABD'nin en güvenli yeri olduğunu düşündüklerini belirterek, olayın endişe verici olduğunu söyledi.

Delgiadice, şu anda durumu iyi olan 8 yaşındaki kızının olay sırasında iki el silah sesi duyduğunu ve öğretmenlerinin kendisinden köşeye gitmesini istediğini anlattığını belirtti.

Mergim Bajraliu ise silah seslerini evinden duyduğunu ve eğitim gören 9 yaşındaki kardeşini kontrol etmek için okula koştuğunu ifade etti.

Kardeşinin durumunun iyi olduğunu belirten Bajraliu, binadan çıkan öğretmenler arasında ağlayanların bulunduğuna değinerek, "Herkes sarsılmış durumda" diye konuştu.

Velilerden Richard Wilford da 7 yaşındaki oğlunun anlattıklarına göre, olay sırasında silah seslerini duyan bir öğretmen, dışarı çıkıp durumu kontrol ettikten sonra sınıfa tekrar girdi, kapıyı kilitledi ve polis olay yerine ulaşana dek öğrencilerin sınıfın köşesinde toplanmasını sağladı.