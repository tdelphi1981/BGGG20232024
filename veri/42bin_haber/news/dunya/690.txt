Ekonomik kriz Hristofyas'ı ağlattı
Ekonomik krizle mücadele eden Güney Kıbrıs Rum Yönetimi'nin (GKRY) lideri Dimitris Hristofyas, bir işçi sendikası konfederasyonundaki konuşmasında, kemer sıkma politikalarına açıklık getirdiği sırada göz yaşlarına hakim olamadı. GKRY lideri Hristofyas, Rum kesimindeki Tüm Kıbrıs İşçi Federasyonu'nunda (PEO) yaptığı konuşmada, Avrupa Komisyonu, Avrupa Merkez Bankası ve IMF'den oluşan Troyka ile mali yardım memorandumunu imzalama gerekçelerini anlattı. 

Rum lider konuşmasında, "Bu mücadelede beni her zaman yanınızda ve mücadele arkadaşınız olarak bulacaksınız" ifadelerini kullanırken göz yaşlarına hakim olamadı.

Hristofyas, "acı bir memorandum ile bankaların iflas etmesi ve akabinde (Güney) Kıbrıs ekonomisinin çökmesi arasında bir tercih yaptıklarını" belirterek, istikrar mekanizmasına başvurmak zorunda kaldıkları andan itibaren Troyka;nın talep ve şartlarında değişiklik yapma olanağının sınırlı olduğunu hatırlattı.

Rum lider, "Bu bir son değil, mücadele daha iyi şartlarda devam edecek. Çalışan kesimin birlik içerisinde, bugün memorandum yüzünden mahrum edildiği haklarının çoğunu geri alacağından eminim" diye konuştu.

GKRY'nin Troyka ile imzaladığı anlaşma gereği yeni vergiler, maaş kesintileri ve kara para aklama gibi bir dizi konuda düzenlemeye gidilerek kemer sıkma politikası uygulanacak.