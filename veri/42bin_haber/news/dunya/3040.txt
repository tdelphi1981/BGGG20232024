Türk babaya "Alman" tesellisi
Almanya Cumhurbaşkanı Joachim Gauck, Neo-Nazilerin katlettiği Türklerin ailelerini Cumhurbaşkanlığı Sarayı'nda kabul etti. Gauck, 2000-2007 yılları arasında aşırı sağcı ''Nasyonal Sosyalist Yeraltı'' terör hücresi NSU tarafından öldürülenlerin yakınlarını Cumhurbaşkanlığı Sarayı'nda kabul etti.

Basına kapalı yapılan görüşmede Gauck, bu ülkede yaşayan tüm insanların devletin onları koruyacağına güvenmeleri gerektiğini belirterek, ''Birkaç nesildir Almanya'da yaşayanların, burada gerçekten evde olup olmadığını ve burada güvende olup olmadığını sormaları kabul edilebilir değil'' dedi.

Bunun için işleyen, güçlü ve kendini savunabilen bir devlete ihtiyaç duyulduğunu ifade eden Gauck, ''Sizler ülkemize ve kurumlarına güvendiniz. Bu güven sarsıldı. Bazı makamların nasıl hata yaptıklarını görmek beni bile endişelendirdi. Yeniden güven kazanmanızı istiyorum. Resmi makamların yeteri kadar olayların üzerine gidip hataları görüp görmediğini kontrol edeceğim. Ben de gerektiği takdirde sonuçların ne olduğunu soracağım'' diye konuştu.

Bütün makamların ve kurumların yenilenmesinin hata olacağını belirten Gauck, yapılan reformların önemli, ama yetersiz olduğunu, günlük yaşantıda ön yargıların yerleşmesinin nasıl önlenebileceği konusunun düşünülmesi gerektiğini kaydetti.

Gauck, şöyle konuştu:

"Neler düşündüğünüzü ve kendinizi nasıl hissettiğinizi öğrenmek için sizi davet ettim. Bazılarınızla daha önce konser evindeki anma töreninde görüşmüştüm. Cumhurbaşkanı olarak size şu sözü vermek istiyorum; ortak ülkemizin, neler yaşandığını hiçbir zaman unutmaması içim her şeyi yapacağım. Acılarınızın dikkate alınması için sizlere yardımcı olmak istiyorum. Hataların ve ihmallerin nerede olduğunun aydınlatılması ve gerektiği takdirde bunların da tartışılması ve bunlardan ders alınması gerektiğine inanıyorum.''

Gauck, cinayetlerin aydınlatılması için var olan iradenin büyük destek gördüğünü sözlerine ekledi.

Son kurban Halit Yozgat'ın ailesi de katıldı 

Almanya Cumhurbaşkanı Joachim Gauck'un kabul ettiği acılı aileler arasında Neo-Naziler tarafından öldürülen 8 Türk kurbanın sonuncusu olan Halit Yozgat'ın ailesi de yer aldı.

Baba İsmail Yozgat, Cumhurbaşkanı Gauck'un huzuruna oğlu Halit’in fotoğrafını boynuna asarak çıktı.

Neo-Nazi kurbanı Halit'in adı geçtiğimiz günlerde Kassel kentinde düzenlenen bir törenle bir meydan ile tramvay durağına verilmişti.

"Türk Toplumu"ndan İçişleri Bakanlığı'na eleştiri

Almanya Türk Toplumu Başkanı Kenan Kolat ise 2000-2007 yılları arasında aşırı sağcı ''Nasyonal Sosyalist Yeraltı'' (NSU) terör hücresinin işlediği cinayetlerin aydınlatılması çalışmalarıyla ilgili olarak İçişleri Bakanlığını eleştirdi.

Olaylarla ilgili dosyaların imha edildiği veya gizlendiğinin ortaya çıktığını hatırlatarak, bunun kabul edilemez olduğunu ifade eden Kolat, federal hükümetin bu konuyla ilgili özel oturum düzenlemesi gerektiğini kaydetti.

Kolat, Başbakan Angela Merkel'den, bir yıl önce kurbanların yakınlarına verdiği, olayın aydınlatılacağı sözünün arkasına durmasını istedi.

Kolat, Cumhurbaşkanı Gauck'un NSU kurbanlarının yakınlarını Cumhurbaşkanlığı Sarayı'nda kabul etmesini önemli bir jest olarak gördüğünü belirtti.

Neo-Nazi NSU üyeleri, 8'i Türk 10 kişiyi öldürmek, bombalı saldırılar düzenlemek ve banka soymakla suçlanıyor.