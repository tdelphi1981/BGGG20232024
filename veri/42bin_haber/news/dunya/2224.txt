Meksika'da patlama: 14 ölü, 100 yaralı
Meksika'nın başkenti Mexico City'deki akaryakıt devi Pemex'in merkez binasında meydana gelen patlamada en az 14 kişi öldü, 100 kişi yaralandı.
Hükümet yetkilileri, Pemex'e ait 52 katlı B2 binasının bodrum katındaki makine bölümünde patlama meydana geldiğini açıkladı. İnfilakın alt katlarda çalışanları etkilediği, çevredeki cadde ve sokaklara bina parçalarının yayıldığı, insanların panikle dışarı çıkmaya çalıştığı bildirildi. İçişleri Bakanı Miguel Angel Osoroio Chong, ölü sayısının artabileceğini, patlamanın asıl sebebinin henüz belirlenemediğini belirtti. 

Yaralılar çevredeki hastanelere kaldırılıyor. Patlamanın yaşandığı binanın çevresinde güvenlik önlemleri artırılıyor. Çok sayıda ambulans ve itfaiye ekibi Pemex binasına akın etti. Helikopterlerin bina etrafında uçtukları görülüyor. Geçtiğimiz Eylül ayında ülkenin kuzeyindeki Pemex doğalgaz tesisinde de bir patlama gerçekleşmiş, 30 kişi hayatını kaybetmişti.