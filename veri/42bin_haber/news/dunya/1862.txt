Domuz gribi Makedonya'da can aldı
 
  Şeker hastası olduğu ifade edilen ve ismi açıklanmayan kişinin, memleketi Kalkandelen’de doktoru gözetimindeki bir haftalık tedaviden sonra Üsküp Bulaşıcı Hastalıklar Kliniği’ne getirildiği, ancak burada hayatını kaybettiği bildirildi. 
 
 Sağlık Bakanlığı’ndan konuya ilişkin yapılan açıklamada, son bir hafta içerisinde farklı grip türleri nedeniyle başkent Üsküp’te 22 kişinin gözlem altına alındığı, bunlardan 19’unun A, diğer 3’ününse B tipi grip olduğu, A tipinde olanların 14’ünde ise H1N1 virüsü tespit edildiği belirtildi. 
 
 Tüm grip türlerinin belirtileri gibi gripten korunma ve iyileşme metotlarının da aynı olduğuna dikkati çeken uzmanlar, vatandaşları temizliğe önem verilmesi ve ellerin sık sık yıkanması konusunda uyardı. 
 
 Grip virüsünün çocuk yuvaları ve okullara yayılmasından endişe ediliyor.