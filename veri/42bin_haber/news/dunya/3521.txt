Müslümanlarla alay eden 'Lego' tartışmasında zafer!
AVUSTURYA Türk Kültür Cemaati (ATKC), Müslümanları terörist gibi gösteren 'Yıldız Savaşları' (Star Wars) adlı oyunu üreten lego firmasıyla mücadelesini kazandı. Tüm dünyada tepkilerin artması üzerine lego firması yetkilileri dernek yöneticileri uzlaşma ve hatalarını düzeltme konusunda görüşme talep etti.
Bu haberler üzerine Avusturya devlet Televizyonu ORF kanalındaki bir şov programında Müslümanlarla alay edilmesi, derneği bir kez daha harekete geçirdi. Bu kez kanal yönetimi Müslümanlardan resmen özür diledi.

LEGO FİRMASI DÜZELTME İÇİN DERNEKTEN RANDEVU İSTEDİ

672 üyeli Avusturya Türk Kültür Cemiyeti (ATKC) Başkanı Birol kılıç lego skandalıyla ilgili dünya basınında 683 bin haber yayınlandığını ifade ederek, "Yaptığımız eleştirilerde haklılığımız tüm dünyada tescil edildi. Toplam 23 avukat derneğimizi arayarak davamıza bakmak istediklerini belirtiler" dedi.

Bir lego firması tarafından piyasaya sürülen 'Jabba' adlı oyunun Allah'ın 99 isminden biri olan 'Cabbar' anlamına geldiğini belirten Kılıç, "Bizim itirazımız Allah'ın adının oyunda baş terörist olan karaktere verilmesi ve elinde de bir nargile olması. Ayrıca bu oyunda tapınakların İstanbul'daki Ayasofya camii'ne benzetilmesi idi. Lego firmasının Ceo'su bizimle görüştü ve birlikte oturup oyunda değiştirilmesi gereken figür ve isimler üzerinde görüş alış-verişi yapmayı talep etti. Firma yetkilileri görüşmemizde Baş terörist karakterinin isminin değiştirilmesi, nargile içmesi, tüm terörist karakterlerin uzak doğulu tipinden çıkartılması ve tapınakların Ayasofya Camii'ni andırmamasını isteyeceğiz" diye konuştu.

"DEVLET TELEVİZYONUNDA KÜLTÜREL IRKÇILIK YAPILDI"

Terörist karakterlerin Müslüman, mekanların camii ve minareleri andırdığı lego oyunundaki pürüzü gidermeye çalışan ATKC yönetimi, Avusturya Devlet Televizyonu ORF kanalında yayınlanan bir komedi programında da ırkçılık yapıldığını iddia etti. Stermann ile Grissemann adlı İki komedyen tarafından hazırlanan şov programında tüm dünyada ses getiren lego protestosuyla dalga geçildiğini tespit ettiler. İki komedyen haberlerle ilgili uzun uzun dalga geçtikten sonra geçtiğimiz ay içerisinde kimliği belirsiz kişiler tarafından kundaklanan Atatürkçü Düşünce Derneği (ADD) lokali ile ilgili konuşmaya başladılar. Komedyenler Türk derneği ve yine faili bulunamayan bir kitapevini kundaklayanların legodan yapılmış bir araba göstererek, "İşte kundakçılar bu arabayla kaçtılar" dedi.

ATKC Başkanı Birol Kılıç, bir terör eylemi olduğu açık olan olayla ilgili dalga geçilmesini kabul edemeyeceklerini belirterek ORF kanalını protesto ettiklerini söyledi. Kundaklanan Türk lokalinde şans eseri insan olmadığına ve bu nedenle can kaybı yaşanmadığına şükrettiklerini ifade eden Kılıç, "Ama bu insanlar çok ciddi bir terör saldırısı ile dahi dalga geçebildiler. Bunu kabul etmedik ve kanal yönetiminden derhal özür dilemesini istedik" dedi. 

ORF İç Yapımlar Müdürlüğü'nün önce programın bir komedi olduğu ve özre gerek duyulmadığını belirten Kılıç, "Israrlı itirazlarımız ve kültürel ırkçılık yapıldığı yönündeki tezlerimiz üzerine kanal yönetimi resmi bir yazıyla özür diledi" dedi.