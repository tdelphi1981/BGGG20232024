'Silah sevkiyatını tek başımıza yaparız'
Fransa Cumhurbaşkanı François Hollande, AB'yi Suriye'ye silah ambargosunu kaldırmaya ikna edemeseler bile muhalifleri tek başına silahlandıracaklarını söyledi.
AB Zirvesi'nin ardından açıklama yapan Hollande, "Hedefimiz Mayıs sonuna ya da muhtemelen daha erken bir tarihe kadar ortaklarımızı ikna etmek. Olur da bir-iki ülke bunu engellerse o zaman Fransa sorumluluk alır." dedi.

Suriye'de tüm baskılara rağmen siyasi çözüm girişimlerinin başarısız olduğunu ifade eden Hollande, Beşşar Esed'in iki yıldır kendi halkını vurmak için açık bir irade ortaya koyduğunu hatırlattı.

İngiltere ve Fransa, zirvede silah ambargosunun kaldırılması için bastırırken Almanya bu girişime soğuk baktı. Almanya Başbakanı Angela Merkel, toplantının ardından yaptığı açıklamada, Suriye'ye silah sevkiyatı konusunda dikkatli olunması gerektiğini söyledi fakat İngiltere ve Fransa'nın bakış açılarını değiştirmesi durumunda konunun tartışılabileceğini dile getirdi.

Hollande ise Esed rejiminin bazı ülkeler tarafından sürekli silahlandırıldığını belirterek bu tehdide karşı bir denge arayışı içinde olduklarını ifade etti. Fransa lideri, silahların aşırı güçlerin eline geçmeyeceği konusunda da tam garanti verdi.

Avrupa Birliği, Suriye'ye silah ambargosunu 28 Şubat'taki toplantıda 3 aylığına uzatmıştı. Fakat Esed rejiminin İran ve Rusya'dan rahatça silah alabilmesi sebebiyle Avrupa'nın ambargosu fiilen muhalif savaşçılara tatbik ediliyor.