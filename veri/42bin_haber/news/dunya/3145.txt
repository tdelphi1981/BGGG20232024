"Berlusconi'nin kazanmasından endişe duyuyorum"
İtalya'nın teknokrat Başbakanı Mario Monti, Pazar günü yapılacak seçimleri Silvio Berlusconi'nin kazanmasından endişe duyduğunu söyledi.
Corriere della Sera gazetesine konuşan Mario Monti seçimler ve kendisi ile ilgili iddialar hakkında açıklamalarda bulundu. Monti, merkez soldakiDemokrat Parti (PD) ile işbirliği yapıp yapmayacağına ve yurtdışı ziyaretlerinde liderler ile konuştuklarına da açıklık getirdi.

İtalya'da bu haftasonu yapılacak genel seçimler öncesi liderlerin açıklamaları gündemi belirliyor. Corriere Della Sera gazetesinin televizyon kanalına konuşan teknokrat başbakan Mario Monti seçim yarışındaki rakiplerinin iddialarına cevap niteliği taşıyan açıklamalarda bulundu.

Eski Başbakan Silvio Berlusconi, Almanya Başbakanı Angela Merkel'in seçim sonrası PD ile koalisyon kurması için Monti'ye telkinde bulunduğunu öne sürmüştü. İddiayı yalanlayan Monti, "Bunun ötesinde Merkel ve Berlusconi'nin her ikisi de Avrupa Hristiyan Demokratlar (PPE) üyesidir." dedi.

Monti, Almanya ile ticari ilişkilerin önemine değinerek Almanya'nın yıllardır İtalya için iyi bir ekonomik pazar olduğunu ve İtalya'nın içe kapalı bir durumdan çıkıp tüm Avrupa'da etkin bir rol oynamasını sağladığını ifade etti. Ekonomi politikalarıyla ilgili soruya cevap veren Monti, "Hollande'ın yeni Fransa'sına daha yakınız." diyerek Fransa liderinin sosyalist reçetesini onayladığını gösterdi.

Profesörunvanı ile de anılan Monti, seçimlere girerken kurduğu Toplumsal Seçim(Scelta Civica) hareketinin kazanmak için doğduğunu ifade etti, koalisyon için konuşmanın erken olduğunu kaydetti. 

Mevcut hükümetlere ve düzene tepki olarak doğan 5 Yıldızlı Hareket (Movimento 5 Stelle) ve lideri komedyen Beppe Grillo hakkında da konuşan Monti, Grillo'nun muhtemel zaferini endişe verici bulduğunu belirtti. Monti, sadece protesto etmekle bir yere varılamayacağını bunun yanında çözüm önerisi de sunmak gerektiğini ifade ederek, kendilerinin de protesto ettiğini ancak çözüm önerisi de sunduklarını dile getirdi. Profesör Monti, "Grillo, protesto için insanları meydanlarda toplayabilir ve ortak para biriminden çıkmak için bu topladığı insanlarla referanduma da gidebilir ancak sonrasında İtalya'yı oluşacak felaket durumda daha büyük kitlelerce protesto edilen bir ülke haline getirecektir." eleştirisini getirdi.

Eski Başbakan Silvio Berlusconi ile ilgili olarak da konuşan Monti, Berlusconi'nin muhtemel zaferiyle ilgili "İtalyanların, kamusal hayatta titiz, ciddi ve inandırıcı olmayan birine tolerans gösterip tekrar başa getirme ihtimalini endişe verici buluyorum." ifadelerini kullandı.