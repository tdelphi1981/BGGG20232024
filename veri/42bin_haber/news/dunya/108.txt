Cenaze sonrası ortalık karıştı
Lübnan İstihbarat Şefi Hasan'ın cenaze töreni sonrası olaylar çıktı.
 Lübnan'ın başkenti Beyrut'taki bombalı saldırıda hayatını kaybeden İstihbarat Şefi Visam el-Hasan'ın cenaze töreninden çıkan bir grup, Başbakanlık Sarayı'na girmeye çalıştı.
 Göstericilerin binaya girmeye çalışması üzerine polis, olaya gaz bombasıyla müdahale etti.
 Çok sayıda gösterici gazdan etkilenirken, gaz bombasının kovanının AA Beyrut Temsilciliği binasına isabet etmesi sonucu büronun camları kırıldı.
 Göstericileri engellemekte güçlük çeken polis, havaya ateş ederek Başbakanlık Sarayı'na girmeye çalışanları dağıtmaya çalışıyor.
 Polis göstericileri Sarayın önünden uzak tutmak için tazyikli su kullanıyor.
 Öte yandan olayları yatıştırmak için özel komando birliği ve Saad Hariri Güvenlik Tugayı güçleri de alana geldi.
 Güvenlik görevlileri göstericileri konuşarak ikna etmeye çalışıyor.  AA