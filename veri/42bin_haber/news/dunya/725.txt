Rusya’da 'Arap Baharı’nda Kürtler' tartışıldı
Rusya'nın başkenti Moskova'da düzenlenen "Arap Baharı'nda Kürtler" isimli konferansta bir araya gelen Suriye, Türkiye ve Rusya'dan etnik Kürt halklarından katılımcılar, terör örgütü PKK'nın elebaşı Abdullah Öcalan ile diyalogun başlatılmasını istedi. Katılımlar ayrıca Kürtlerin kendi kaderini belirleme hakkına sahip olması gerektiğinin altını çizdi.
 Moskova Carnegie Merkezi'nde, Rusya'nın sayılı Orta Doğu uzmanlarından Aleksey Malaşenko'nun moderatörlüğünde düzenlenen konferansa yaklaşık 50 kişi katıldı.  Konferansta konuşan BDP Van milletvekili Nazmi Gür, Türkiye'nin PKK ve Abdullah Öcalan'la görüşmelere yeniden başlamasını istedi.
 BDP olarak Öcalan'ın önemli bir role sahip olduğuna inandıklarını ifade eden Gür, "Türk hükümeti de bunu biliyor. Türkiye hükümeti Öcalan'ın insanların organizasyonuna çok büyük etkisinin olduğunu da biliyor. Ve sadece O'nun masada oturarak müzakere yapabilecek çok büyük güce sahip olduğunu Türkiye hükümeti biliyor. Biz mecliste Kürt sorununun konuşulmasını ve Oslo görüşmelerinin devam etmesini istiyoruz. PKK'lılar ile görüşme yapması kaçınılmaz." iddiasında bulundu. BDP'li vekil yakın zamanda Türkiye'nin Öcalan ve PKK ile görüşmelere başlayacağını umduğunu söyledi.
 TÜRKİYE'DE TEK TİP DEVLET ANLAYIŞI VAR
 Türkiye Cumhuriyeti'nin ve Türk toplumunun büyük çoğunluğunun tek tip devlet anlayışı ve ulusal devlet ideolojisine sahip olduğu eleştirisi getiren Gür, "Olukça tek tip bir devlet. Bir ulus, o da Türk olmalı. Bir dil olmalı, Türkçe. Herkes onu konuşmalı. Tek din olmalı, İslam. Mezhebi Sünni olmalı. Ver her şey oldukça tek tip olmalı. Ve bu tek tip ideolojiyi 80 ya da 90 yıl boyunca güç sahibi olan olanlar dayattı." dedi.
 Rusya'da faaliyet gösteren Kürt Sivil Toplum Kuruluşları Uluslararası Birliği Başkanı Merab Şamoyev, Arap Baharı'nın tüm Orta ve Yakın Doğu'yu kapsadığını belirtti. Türkiye'de PKK ile Türk ordusu arasında silahlı mücadelenin yaşandığını ifade eden Şamoyev, Türk mercilerine Abdullah Öcalan ile diyalog masasını oturması çağrısı yaptı. Şamoyev, "Öcalan Kürt halkının sorunlarını barış yolu ile çözebilecek bir nüfuz sahibi ve etkili isim. Bu sürece uluslar arası kurumlar davet edilmeli" şeklinde konuştu.
 Şamoyev, 20.yüzyılın başlarında "Kürdistan" topraklarının Türkiye'nin kontrolüne geçtiğini iddia etti. "Kürdistan" topraklarının petrol ve doğalgaz boru hatları açısından jeopolitik önem arz ettiğini belirten Şamoyev, "Bu topraklar Orta Asya ve Güney Kafkasya çıkışlı. Artık Kürtler eski Kürtler değil. Bugün Kürtler örgütlenmiş bir halk. Biz Kürt halkına yapılan şiddet ve askeri gücün sona erdirilmesini talep ediyoruz. Biz Kürt sorununun çözülmesi bağlamında Uluslar arası Kürt Konferansı yapılmasını öneriyoruz. Buraya Türkiye, Irak, İran ve Suriyeli heyetin katılmasını istiyoruz. Konferansa Avrupa Birliği ve başka uluslar arası kurum temsilcileri de davet edilmeli.
 Moskova'daki bugünkü toplantımız ise şunu ortaya koyuyor: Kürt halkı artık birlikte. Görüyorsunuz aramızda çeşitli devletlerde yaşayan Kürt halklarının temsilcileri var, ama düşüncülerimiz ortak. Yani demokratikleşme. Bölgedeki Arap, Türk, İranlıların sahip olduğu haklara sahip olmamızı talep ediyoruz. Bugünkü toplantının bu bağlamda faydası var ve gelecekte de bu tür benzer etkinliklerin devamını temenni ediyorum." çağrısı yaptı.
 Kürt halkına kendi kaderini belirleme hakları verilmesini talep eden Şamoyev, "Kürt halkının tarihi eski. Bugün Suriye, Türkiye, İran ve Irak'ın nüfusunun önemli hissesini Kürt halkı oluşturmakta. Kürt halkının kendi kaderini belirleme hakkı göz ardı edilemez. Bu haklar BM ilgili kararlarda da belirtilmekte. Kürt halkının sorununun çözülmesinde Rusya'nın  da büyük rol oynaması gerekir" dedi.
 Suriye'de faaliyet gösteren PYD Eş başkanı Salih Müslim de bir gazetecinin "PKK ile bağlantılarınız var mı?" sorusu üzerine PKK ile organik bağlarının olmadığını belirtti.
 CİHAN
  