'Türkiye'nin güvensizliğine şaşırmamalı'
ALMANYA'nın Stuttgart kenti yakınlarındaki Backnang kasabasında 1 anne ve 7 çocuğunun yanarak ölmesinin ardından Türkiye'denin kundaklama olasılığı olabileceği yolundaki endişeleri değerlendiren Alman gazeteleri, ortaya çıkan güvensizliğe şaşırmamak gerektiğini vurguladı.
Alman medyası Backnang'taki yangınla ilgili sürekli olarak haber bültenlerinde gelişmeleri aktarırken, gazeteler de yorumlara yer verdi. Alman yayın kuruluşu DW, bugünkü cenaze töreninde Türk ve Alman bayraklarının tabutların üzerine örtülmesine dikkat çekti.

Alman gazetelerinden Münchner Merkur'da yer alan yorumda Mölln, Solingen, NSU cinayetlerinin Almanya'daki Türkler'e yönelik olarak işlenen ve Türklerin ortak zihnine kazınmış suçlar olduğu hatırlatıldı. Backnang'taki yangından sonra Ankara'nın yine dikkatini Almanya'ya çevirmesine kimsenin şaşmaması gerektiği kaydedilen yorumda, şu ifade edildi:

"Türk siyasetçilerin Alman emniyet birimlerine yönelik yaptıkları yangının gerçek sebebinin' bulunması gerektiği vurgusu, tuhaf kaçıyor. Oysa daha olay yerinden hala duman yükseliyor. Bu, ortaklar arasında yakışık almayan ve karşı tarafa toptan şüpheyle yaklaşan bir tavır ve sadece yeni güvensizlik tohumlarının ekilmesine yol açıyor. Almanya'daki Türklerin Ankara'nın yardımına ihtiyacı varmış gibi davrananlar, buradaki uyum sürecine pek katkıda bulunmuyor."

Stuttgarter Nachrichten, Backnang'daki yangın faciasında ölen 7'si çocuk 8 insanın herhangi bir devletin mensubu olmadığını vurgularken, "Onların Türk vatandaşı olduğu gerçeği bu dehşete daha fazlasını katmıyor. Ancak bu trajedinin algılanmasında ulusal kimlik öne çıktı. Türkiye'den yapılan resmi açıklamalar da bir güven sorunu olduğuna işaret ediyor" diye yazdı.

Frankfurter Allgemeine Zeitung da, Backnang'taki yangında 7 çocuk ve annelerinin alevlerin yaydığı zehirli duyanı soluyarak can verdiklerini kaydederken, faciadaki felaketin kurbanları Türk kökenli bir aile olduğu için, Türkiye'de yangının hemen yabancı düşmanı bir saldırı olabileceği kuşkusunun ortaya çıktığına dikkat çekildi. Yazıda, "Cumhurbaşkanı Gül tüm olasılıkların dikkate alınmasını isterken, Türk Dışişleri Bakanlığı Alman makamlarına yangının her açıdan ciddiyetle soruşturulması uyarısında bulundu, bir muhalefet partisi de gerçeklerin gizlenmesini önlemek için Backnang'a heyet gönderdi" diye devam etti.

Berliner Zeitung, yangının dumanı sönmeden emniyet yetkililerinden Olayda yabancı düşmanı bir saldırının izi yoktur' açıklamaları yapması ardından Türk siyasetçilerden ve Almanya'daki Türk toplumundan şüpheli bir yaklaşım gelmesine kimsenin şaşırmaması gerektiğini yazdı. Gazete, şöyle devam etti:

"Kurbanların bir akrabasının, olayın her açıdan soruşturulması gerektiği yönünde uyarıda bulunmak zorunda kalması, Türkiye'de dikkate alınıyor. Türkiye'nin Türk kökenliler için endişeli olmasına ve kendi yangın uzmanlarını göndermek istemesine alınmamak gerek. Alman yetkililerin inanılırlığı, aşırı sağcı terör örgütü NSU'nun işlediği cinayetleri aydınlatmadaki 'örnek' başarısıyla önemli ölçüde zedelendi."

Die Rheinpfalz gazetesi ise, aşırı sağcı terör örgütü NSU'nun işlediği cinayetlerin ardından Almanya ve Türkiye arasındaki ilişkilerde ortaya çıkan ciddi bir krizin devam ettiği ifade edildi. Yazıda şu görüşler yer aldı:

"Aralarında Anayasayı Koruma Teşkilatı'nın olduğu emniyet birimleri görevlerini yerine getirmekte büyük bir başarısızlık sergiledi ve aşırı sağcı terörü kısmen görmezden geldi. Ama bu hiçbir Türk siyasetçiye Alman polisine toptan şüpheyle yaklaşma hakkı vermez. Bu yöndeki açıklamalar sadece Türkiye'deki iç siyasette puan toplamak için başvurulan ucuz bir yol. Türkiye'nin ana muhalefet partisinin Backnang'a kendi heyetini göndermesi de ancak böyle açıklanabilir."