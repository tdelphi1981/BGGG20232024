Wikileaks'in kaynağı hakim karşısında
Wikileaks'in kaynağı, Amerika'da hakim karşısına çıktı. Asker Bradley Manning, gizli belgeleri, kamu yararına olacağını düşündüğü için sızdırdığını söyledi. Manning, askeri mahkemede yargılanacak. Manning'e ön duruşmada, hakkındaki suçlamaları kabul edip etmediği soruldu. 

Manning "Halkın bu bilgiye erişimi olmasının, dış ve askeri politikalar hakkında bir tartışma başlatacağını düşünmüştüm" dedi, müebbet hapisle cezalandırılabilecek olan "düşmana yardım etmek" suçlamasını kabul etmedi. 

Manning bin gündür yargılanmadan hapiste tutuluyordu. 

Ön duruşmada, gizli bilgileri önce kendi şehrinin yerel gazetesine, sonra Washington Post'a, ardından da New York Times'a vermeye çalıştığı ortaya çıktı. 

Manning, bu üç gazeteden sonra etkili internet sitesi Politico'yu da denemeye karar verdiğini, ancak bir kar fırtınasında yollar kapandığı için Wikileaks'e döndüğünü söyledi. 

Wikileaks'in kurucusu Julian Assange da Amerika'nın arananlar listesinde. Hakkında tecavüz suçlaması bulunan Assange, bunun siyasi bir takip olduğu iddiasıyla Londra'daki Ekvador Büyükelçiliği'ne sığınmıştı.