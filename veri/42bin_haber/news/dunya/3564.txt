Almanyada grev yapan 800 bin memura zam müjdesi
Almanya'da iş veren konumundaki eyalet hükümetlerine karşı günlerdir grev yapan 800 bin memura Cumartesi günü beklenen müjde geldi. Yüzde 6,5 maaş zammı isteyen memurların maaşlarına, Potsdam kentinde sendikalar ve işverenler arasında yapılan görüşmelerin ardından yüzde 5,6 zam yapılması kararlaştırıldı.
Anlaşmaya göre memur maaşlarına bu yılın Ocak ayı itibarıyla yüzde 2,65 ve 2014 yılından itibaren de yüzde 2,95 artış yapılacak. Yetkililer, memurların aslında bir yıl içinde yüzde 6,5 zam istediğine dikkat çekti. Varılan anlaşmada Almanya genelinde tüm öğretmenlere eşit maaş uygulamasına değinilmediği kaydedildi. Bu nedenle Paskalya tatilinin ardından Berlin, Saksonya, Saksonya-Anhalt ve Kuzey Ren Vesfalya eyaletlerinde 200 bin öğretmenin yeniden sokaklara çıkması bekleniyor. Ayrıca sendikalar meslek eğitimine başlayan vatandaşlara iş garantisi ve memurlara tatil garantisi de verilmesini istemişti. Konu hakkında açıklama yapan Ver.di sendikası şefi Frank Bsirske, varılan anlaşmayla memurların diğer sektörlerdeki maaş artışı gibi maaşlarında artış yaşanacağını savundu.