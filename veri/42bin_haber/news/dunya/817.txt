Xiden Çin ordusuna: Gerçek savaşa hazır olun!
Çin ordusunun ve partinin başkanı seçilen Cumhurbaşkanı Yardımcısı Xi Jinping, orduya gerçek savaşa hazır olmaları emrini verdi.
Parti başkanlığına geldikten sonra geçtiğimiz hafta Guangdong eyaletindeki dört günlük ilk denetleme gezisinde Xi, askerlerin hazırlıklı olması için gerçek savaşın farkındalığını artırma emrini verdi. Çin ordusu 2.3 milyonla dünyanın en kalabalık ordusu konumunda buluyor.

Xi, ordudaki asker ve subaylara gerçek savaş kriterlerini benimsemeleri için eğitimlerde söz konusu farkındalığı artırmalarını istedi.

Xi'nin bu açıklamaları, Çin'in Doğu ve Güney Çin denizinde komşularıyla yaşadığı ve tansiyonun giderek arttığı sorunlu bir döneme denk geldi. Uzmanlar, ABD'nin de donanmasının yüzde 60'ını kaydıracağı Pasifik bölgesinde küçük çaplı savaşın yaşanabileceğini tahmin ediyor. Zira, yeraltı zenginliği ve stratejik açıdan önemli olan sularda her geçen gün Çin ve komşularıyla olan tansiyon artıyor. Son olarak Japonya Çin'e karşı hava sahasını güçlendirme kararı almıştı.

Xi ayrıca ordunun çekirdek görevinin, bilgi çağında bölgesel savaşları kazanmak için kabiliyetlerini arttırması ve çeşitlendirilmiş askeri operasyonlar gerçekleştirmeleri görüşünü yineledi.

Orduya ayrıca Çin Komünist Partisi'ne (ÇKP) bağlılıklarını sürdürmeleri için partinin 18. genel kongresindeki (kendisinin başkan seçildiği kongre) ruhu okuma ve uygulama çağrısı yaptı.

Xi Jinping, gelecek yıl Mart ayında da Cumhurbaşkanlığı görevini Hu Jintao'dan devralacak.

KIRMIZI HALILAR SERİLMEDİ

Xi'nin ziyareti sırasında önceki liderlerin uyguladığı kırmızı halı serilmesi, çiçek, afiş gibi gösterişli hazırlıklar yapılmadı. Xi'nin bölgeye yaptığı ziyareti, Çin'i dışa açan reformist efsanevi lider Deng Xiaoping'in 20 yıl önceki ziyaretine benzetildi ve bu ziyarette Xi, güçlü bir şekilde reformların sürdürülmesi mesajı verdi.

Çeşitli şirketlerin başkanlarıyla görüşen ve önerileri not alan Xi, halkla da bir araya geldi. Bir inşaat firmasının yetkilisi olan Wang, Xi'nin ziyaretinin bir gün öncesinde hiçbir olağanüstü durum görülmediğini ve Xi'ye eşlik eden birkaç minibüs ve araçların yaygarasız ve düşük profil çizerek bölgeyi gezdiklerini söyledi. Kendilerine sadece önemli bir kişinin ziyaret edeceğinin söylendiğini aktaran Wang, sonrasında herkesle tokalaşan Xi'yi karşılarında gördüklerini ifade etti.

Bölgedeki askeri birliği gezisi sırasında askerlerle birlikte savaş gemisinde tabldottan yemek yiyen ve oldukça sade bir görüntü çizen Xi, giydiği sade askeri yeşil elbisesiyle donanmaya ait destroyere çıktı. Xi ayrıca zırhlı araçları denetledi ve askeri tatbikatı izledi.