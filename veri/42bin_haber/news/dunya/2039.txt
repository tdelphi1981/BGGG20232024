ABD'den Erdoğan'ın sözlerine ilk yorum
ABD Dışişleri Bakanlığı Sözcüsü Victoria Nuland'a, günlük basın brifinginde Türkiye'nin Şangay Beşlisi'ne katılmasıyla ilgili bir soru yöneltildi.
ABD Dışişleri Bakanlığı Sözcüsü Victoria Nuland, İstanbul'da kaybolduğu belirtilen Amerikalı kadınla ilgili olarak, ABD'nin İstanbul Başkonsolosluğu ve Ankara Büyükelçiliği'nin konu üzerinde çalıştığını, kadının ailesi ve Türk yetkililerle temas halinde olduğunu bildirdi.

Nuland, günlük basın brifinginde konuyla ilgili soru üzerine, 'ABD vatandaşı Sarai Sierra'nın Türkiye'de kaybolduğuna dair haberlerin farkındayız. İstanbul'daki başkonsolosluğumuz ve Ankara'daki büyükelçiliğimiz bu konu üzerinde çalışıyorlar, aile ve Türk yetkililerle temas halindeler' dedi.

Nuland, mahremiyet kaygılarından ötürü bu konuda daha fazla detay veremeyeceğini kaydetti.

Brifingde Nuland'a, Başbakan Recep Tayyip Erdoğan'ın geçen haftaki 24 TV'deki mülakatında, 'Geçenlerde (Rusya Devlet Başkanı) Sayın Putin'e 'bizi Şanghay Beşlisi içine alın' dedim. Biz de AB'ye 'Allah'a ısmarladık' diyelim, ayrılalım oradan' şeklindeki sözleri de soruldu.

Başbakan Erdoğan'ın bu sözlerini görmediğini ifade eden Nuland, 'Açıkçası, Türkiye'nin aynı zamanda bir NATO üyesi olduğu göz önüne alındığında, bu ilginç olur. Ne olacağını göreceğiz' dedi.