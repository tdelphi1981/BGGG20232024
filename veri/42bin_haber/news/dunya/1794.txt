Rusya: Suriyede iç savaşın uzama riski var
Rusya Dışişleri Bakan Yardımcısı Mihail Bogdanov, Suriye'de muhalefetle hükümet güçleri arasındaki savaşın uzun sürebileceği uyarısında bulundu.
"Suriye'de durum farklı boyutlara doğru gelişebilir. Bu sürüncemeye girebilir" değerlendirmesi yapan Rus yetkili, "Siz de biliyorsunuz, başlangıçta 2,3 ya da 4 ayda biteceği tahmin ediliyordu. İki yıla yaklaştı." dedi. 

Suriye'de muhalefetin kazanma şansının azaldığını savunan Bogdanov, "Suriye Büyükelçimizle konuştum. Son birkaç gündür durumun kısmen sakin olduğunu söylüyor." bilgisini verdi.

Rus yetkililerin önümüzdeki günlerde Suriye muhalefeti ile yeni görüşmeler yapacağını ifade eden Rus diplomat, "Burada daha önce hiç görüşmediğimiz gruplarla da bir araya geleceğiz. Kendilerine açık davetimiz ulaştı" dedi.
İstanbul, Paris ve Cenevre gibi kentlerde muhalif grup temsilcileri olduğunu hatırlatan Bogdanov, "Biz yeni muhalif gruplarla da iletişim içince olmayı gündem dışı tutmuyoruz." değerlendirmesinde bulundu.

Batılı ülkelerin tek Suriye muhalefeti tanıdığını, ancak birçok muhalif grubun bu organizasyonu tanımadığını savunan Bogdanov, "Orada birçok ideolojik ve siyasi amaçları olan muhalif gruplar var. Henüz muhalefet açısından birlik kurulabilmiş değil." eleştirisi getirdi.

Suriye'de siyasi yollarla çözüm konusunda ısrarcı olan Rusya, Karadeniz ve Akdeniz'de 20'den fazla savaş gemisi ile Sovyet sonrası dönemin en büyük tatbikatını sürdürürken, bölgeden vatandaşlarını tahliye sürecini de başlattı. 

Suriye'den otobüslerle Beyrut'a taşınan 80 kadar Rusya vatandaşı iki ayrı uçakla Moskova'ya getirildi. Suriye'de 25 bin civarında Rusya vatandaşının bulunduğu tahmin ediliyor.