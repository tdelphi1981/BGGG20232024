Erdoğan: Gerekli talimatları verdik
Başbakan Recep Tayyip Erdoğan, Macaristan ile vize kolaylığına ilişkin, 'Bu konuda ilgili arkadaşlarımıza gerekli talimatları verdik. Süratle hazırlıkları yapıyoruz, yapacağız ve gerek işadamlarımızın gerek öğrencilerimizin, akademisyenlerimizin, sanatçılarımızın, sporcularımızın vesaire önündeki bu engelleri kaldıralım istiyoruz' dedi.
Başbakan Erdoğan, Macaristan Meclisi'nde, Macaristan Başbakanı Viktor Orban ile baş başa ve heyetler arası görüşmelerinin ardından ortak basın toplantısı düzenledi.

Başbakan Erdoğan, yaptığı konuşmada, şahsına, heyetine, 125 civarındaki işadamları konusunda gösterilen hüsnükabule şükranlarını ifade ettiğini söyledi.

Dost Macaristan'ın tarih ve medeniyet kokan şehrinde bulunmaktan memnuniyet duyduğunu belirten Erdoğan, Türkiye ve Macaristan'ın gücünü tarihten alan ve bu güçle birlikteliğini üst düzeylere taşıyan iki ülke olduğunu vurguladı.

Erdoğan, 'Askeri alanda ortaklığımız var, siyasi alanda ortaklığımız var, ekonomik, ticari ilişkilerimiz her geçen gün ileriye gidiyor. Kültürel noktada çok çok önemli ortaklıklarımızın olacağı inancındayım çünkü altyapımız buna çok müsait' diye konuştu.

Mevkidaşı Orban ile ikili ve heyetler arası görüşmede Türkiye-Macaristan ilişkilerinin bugün geldiği ve 2015'e kadar gelebileceği noktayı değerlendirme fırsatı bulduklarını dile getiren Erdoğan, şöyle devam etti:

'Memnuniyetle ifade etmeliyim ki iki ülke arasında herhangi siyasi sorunun bulunmaması bizim için çok çok farklı bir avantaj. Bu zeminden istifadeyle bundan sonraki süreci çok daha farklı şekilde geliştireceğimize, işleyeceğimize ve işleteceğimize inanıyorum.

Askeri alanda işbirliğimiz malum, NATO'da beraberiz. Siyasi alanda işbirliğimizde şu ana kadar AB sürecine yönelik Macaristan'ı her an yanımızda bulduk. Bundan dolayı kendilerine özellikle şahsım, milletim adına teşekkür ediyorum.'

-Vizede ve enerjide dayanışma-

Ekonomik ve ticari alandaki tabloya baktıklarında, 2012'nin son dönemi itibarıyla 1,7 milyar dolarlık seviyeye ulaştıklarını ifade eden Erdoğan, '2011'de 2 milyar doları yakalamıştık. Bir düşüş var. Bu demektir ki 2 milyar doların üstüne süratle çıkabiliriz. Onun için bugün Sayın Başbakan ile kendimize 2015 için bir hedef belirledik. Bu hedef 5 milyar dolara ulaşabilmektir. Bu irade her iki ülkede var. Bugün bundan dolayı 125 işadamıyla geldik ve Macaristan'ın işadamlarıyla müşterek çalışmalar yapsınlar ve 2015 için bütün adımlar buna göre atılsın' dedi.

'Önümüzdeki engeller nelerdir, bu engelleri nasıl aşarız?' diyen Başbakan Erdoğan, şunları kaydetti:

'Vize kolaylığı noktasında değerli mevkidaşımın olumlu yaklaştığını görmek beni ayrıca mutlu etti. Bu konuda ilgili arkadaşlarımıza gerekli talimatları verdik, süratle hazırlıkları yapıyoruz, yapacağız ve gerek işadamlarımızın gerek öğrencilerimizin, akademisyenlerimizin, sanatçılarımızın, sporcularımızın vesaire önündeki bu engelleri kaldıralım istiyoruz.'

Tabii önemli konulardan bir tanesi de yine enerjide bizim bir dayanışma içerisinde olmamızdır. Onun için bir enerji ortaklığını oluşturma kararlılığımız çok çok önemli bir adım olmuştur. Aslında biz Batı Nabucco'da ortağız fakat Nabuko istenilen heyecanı, beklenen heyecanı şu ana kadar meydana getirememiştir. Avrupa Birliği yönetimi bu noktayı ele alması gerekir. Türkiye olarak biz transit bir ülkeyiz, her türlü desteği verme noktasında biz zaten hazırız. Bizim açımızdan bir sıkıntı yok. Ama tedarik noktasında Nabucco'nun yönetimi, bunu çözmesi lazım. Bu da hedef olarak 30 milyar metreküp/yıldır. Bu henüz tedarik edilememiştir. Tüketici noktasında zaten sıkıntı yok. Tabii bu konuda nükleer enerji çalışmaları var ki bizim attığımız adımlar var. Macaristan'ın bu noktadaki deneyimi, tecrübesi geçmişe dayanıyor. Burada da yine özellikle insan yetiştirme konusunda müşterek çalışmalar yapabiliriz.'

-'Halklarının her alanda dayanışması önümüzü çok daha farklı şekilde açacak'-

Kültürel noktada özellikle Yunus Emre Türk Kültür Merkezi'nin burada kuruluyor olmasının önemli bir adım olduğuna işaret eden Başbakan Erdoğan, merkez için yeri kiraladıklarını ve kısa sürede hizmet vermeye başlayacaklarını dile getirdi.

Aynı şekilde Macaristan'ın da Türkiye'de böyle bir kültür merkezi açmasından mutluluk duyacaklarını bildiren Erdoğan, 'Bu İstanbul olabilir, Ankara olabilir. Bu gençlerimizin kaynaşmasına da vesile olacaktır. Karşılıklı olarak halklarımızın Türkiye'den Macaristan'a, Macaristan'dan Türkiye'ye gidiş gelişleri artacaktır' dedi.

Son rakamlara göre Macaristan'dan Türkiye'ye 104 bin turist geldiğini anlatan Erdoğan, Türkiye'den de aynı şekilde Macaristan'a turist gelişinin artmasının en büyük arzusu olduğunu dile getirdi.

Erdoğan, Macaristan'daki birçok tarihi eserin, başta Gül Baba Türbesi olmak üzere Zigetvar Cami gibi birçok eserin renovasyonunun, restorasyonunun yapılmasının, vatandaşların Budapeşte'ye, Macaristan'a gelişini artıracağına inandığını söyledi.

Başbakan Erdoğan, sözlerini şöyle tamamladı:

'Sadece şu çatısı altında bulunduğumuz bina bile görülmeye değerdir. Ben inanıyorum ki değerli mevkidaşım Orban burada çok farklı bir heyecanla, çok farklı bir hizmeti verme imkanını yakalamaktadır. Bugün bu renovasyona yönelik anlaşmanın imzalarını atmış bulunuyoruz. Bundan sonraki sürece yönelik Türkiye-Macaristan halklarının her alanda dayanışması önümüzü çok daha farklı şekilde açacaktır.

Macaristan üniversitelerini bitiren gençlerin denkliğiyle ilgili sorunu döner dönmez ben de YÖK ile görüşmek suretiyle süratle çözmeye, halletmeye gayret edeceğim.'

-'Bugünden sonra daha da derin bir bağ bağlıyor bizi birbirimize'-

Macaristan Başbakanı Orban ise bugünün çok özel olduğunu belirterek, 'Türkiye Cumhuriyeti'nin Başbakanını çok nadir ağırlayabiliyoruz, bu bizim için büyük bir şeref ve onur. Son 10 senenin en güçlü Türk liderini şu an yanımızda görüyoruz. Bugünkü misafirimizin yaptığı büyük değişimleri çok az lider yapabilmiş. Çok büyük bir saygıyla bakıyoruz bütün bu değişimlere, bunlar çok özel ve büyük kapsamlıdır' diye konuştu.

Türkiye'nin son yıllarda hızla geliştiğine işaret eden Orban, bütün dünyadaki ekonomik krize rağmen Türkiye'nin başarısının kendileri için de umut verici olduğunu söyledi.

İki ülke arasında sürekli işbirliği bağı oluşturan üst düzey ortak bir çalışma konseyi ile ortak enerji çalışma grubunu kurmaya, dış ticaret hacmini de 2 katına çıkarmaya karar verdiklerini dile getiren Orban, '2015'e kadar bu rakam 5 milyar dolara ulaşsın istiyoruz. Bu çok güzel bir rakam, herkesle yapmazdık bu tür anlaşmayı. Türklere güvendiğimiz kadar kendimize de güveniyoruz, beraber daha kolay ulaşırız bu hedefe' dedi.

Macaristan'ın Türkiye'nin AB üyeliğini desteklediğini belirten Orban, 'Sürecin donmasına rağmen sürekli destekliyoruz, destekleyeceğiz. Macar vatandaşlara vize uygulamadan Türkiye'ye gidebilmeli. Hırvatistan'dan sonra en çok Macar turisti Türkiye'ye gidiyor. Macar vatandaşlarının önünde engel kalmasın ve vize kolaylığı sağlansın istiyoruz.'

Türkiye'nin Budapeşte'de yeni bir kültür merkezi kurduğunu, kendilerinin de Türkiye'de buna benzer teşkilat kurmak istediklerini dile getiren Orban, Macaristan'daki Osmanlı döneminden kalma eserlerin korunması ve restore edilmesi konusunda da elinden gelen her türlü katkıyı sağlayacağını ifade etti.

Bugünkü görüşmeyi çok güçlü bir ittifak içinde yaptıklarını vurgulayan Orban, 'Birbirimizin ittifakıyız, NATO'da beraberiz. Şimdiye kadar da çok özel ilişki vardı iki ülke arasında, bugünden sonra daha da derin bir bağ bağlıyor bizi birbirimize' diye konuştu.

Toplantının ardından Başbakan Erdoğan'ın isteğiyle, Meclis binasının fuayesinde iki Başbakan fotoğraf çektirdi. Orban, Erdoğan'a bina ve tavan işlemeleri hakkında bilgi verdi. Başbakan Erdoğan'ın Meclis binasının duvar ve çatı işlemelerini dikkatle incelediği görüldü.