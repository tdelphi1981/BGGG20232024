Çin’in tarihi kongresi sona erdi
Çin Komünist Partisi'nin (ÇKP) 18. Milli Kongresi sona erdi. Başkent Pekin'deki Büyük Halk Toplantı Sarayı'nda yapılan kapanış töreninde Çin Cumhurbaşkanı Hu Jintao'un kongreye sunduğu rapor onaylandı.
 Toplantıda eski Cumhurbaşkanı Jiang Zemin, Meclis Başkanı Wu Bangguo, Başbakan Wen Jiabao, partinin diğer üst düzey liderlerinden Jia Qinglin, Li Changchun, Cumhurbaşkanı Yardımcısı ve yarın ÇKP Parti Sekreterliğini Hu Jintao'dan devralacak Cumhurbaşkanı Yardımcısı Xi Jinping, Başbakanlığı devralacak Başbakan Yardımcısı Li Keqiang, He Guoqiang ve Zhou Yongkang da hazır bulundu.
 Kongreye katılan 2 bin 307 delege kongreye sunulan raporları firesiz onayladı. Kongrenin sonunda yapılan bildiride, aralarında güçlü ordu ve savunma, yolsuzluklarla mücadele, reform ve dışa açılma politikasının sürdürülmesi, ekolojik medeniyetin oluşturulması gibi konulara vurdu yapıldı.
 Toplantıda ÇKP Merkez Komitesi ve Merkezi Disiplin Denetleme Komitesi üyeleri seçildi. Devlet medyasından Çin Günlüğü Gazetesine göre, Merkez Komite'ye Cumhurbaşkanı olacak Xi jinping ve Başbakan olacak Li Keqiang tekrar seçildi. Diğer üyeler ise Wang Qishan, Liu Yunshan, Liu Yandong, Li Yuanchao, Wang Yang, Zhang Gaoli, Zhang Dejiang ve Yu Zhengsheng.
 Partinin yeni politbüro kadrosu da yarın açıklanacak. Kongre 8 Kasım'da başlamıştı.
 CİHAN
  