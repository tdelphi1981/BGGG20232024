İngiltere'de at eti skandalı yayılıyor
İngiltere'deki at eti skandalı her geçen gün yeni bir boyut kazanıyor. Şimdi de ülkenin en büyük marketler zinciri Tesco, hazır gıda reyonunda sattıkları lazanyalarda yüzde 60'ın üzerinde at etine rastlandığını açıkladı.
Tesco, 'Everyday Value' markalı hazır gıda ürünlerini Comigel gıda şirketinden alıyordu. Comigel'in Findus markalı lazanyalarında daha önce yapılan testlerde yüzde 100 at etine rastlanmıştı.

Comigel bütün sorumluluğun Romanya'daki üretici şirkette olduğunu iddia ederken, Romanya Hükümeti ise ülkesinde faaliyet gösteren mezbahalarda bir problem olmadığını savunuyor.

İngiliz yetkililerin konuyla ilgili çelişkili açıklamalar yapması da kamuyounda tepkiyle karşılanıyor. İngiltere Çevre Bakanı Owen Paterson Pazar günü yaptığı açıklamada, söz konusu etlerde sağlık riski bulunduğunu söylemişti. Paterson dün meclisteki konuşmasında ise "Şimdilik herhangi bir sağlık riski yok." şeklinde açıklamada bulundu.

Skandalın büyümesi üzerine İngiltere Gıda Standartları Acentası, ülkedeki tüm üretici ve tedarikçilerin ürünlerinde DNA testi yapmasını istedi. DNA sonuçlarının önümüzdeki günlerde kamuoyuyla da paylaşılacağı belirtiliyor.

Geçtiğimiz haftalarda İrlanda Gıda Denetim Kurumu, İngiltere'nin önde gelen bazı süpermarketler zincirlerinde içinde at eti bulunan hamburger köftesi satıldığını belirlemişti. Ardından ise İngiltere'de hapishanelere yemek servisi veren bir şirketin 'helal' sertifikalı ürünleri arasında domuz etine rastlandığı ortaya çıkmıştı.