Netanyahu'dan İran'a askeri tehdit!
İsrail Başbakanı Binyamin Netanyahu İran'ın nükleer programıyla ilgili yine sert açıklamalarda bulundu. Netanyahu, "İran kırmızı çizgiye yaklaştı" dedi.(CNN TÜRK) -- Netanyahu, "Ne kelimeler, ne de yaptırımlar İran'ı durdurmaya yeter. İran'a askeri bir tehdit lazım" diye konuştu. 

Netanyahu, Washington'da düzenlenen Amerika-İsrail Halkla İlişkiler Komitesi AIPAC'e video konferans yoluyla bağlandı.

Tahran yönetiminin uluslararası görüşmeleri zaman kazanmak için kullandığını söyleyen Netanyahu, "Henüz kırmızı çizgiyi geçmedi ancak gittikçe yaklaşıyor. İran'ın bu çizgiyi geçmesine izin veremeyiz" açıklamasında bulundu. 

İsrail Başbakanı, "İran'ı durdurmak için kelimeler yetmez. Yaptırımlar yetmez" dedi, diplomasinin ve yaptırımların işe yaramadığı durumda net ve inandırıcı bir askeri tehdidin uygulanması gerektiğini savundu. 

Biden: "Obama blöf yapmıyor"

İsrail Başbakanı'ndan önce kürsüde Amerikan Başkan Yardımcısı Joe Biden vardı. 

Joe Biden, İsrail'in meşruiyetini ortadan kaldırma girişimlerinin, İsrail'in güvenliği ile ilgili olarak şimdiye kadar şahit olduğu ''en tehlikeli ve zararlı'' değişimi yansıttığını vurguladı.

Biden, ''Obama yönetimi, İsrail devletini yıkma çabalarına karşı siper olmayı sürdürecektir. Bu bir tartışma konusu değildir. Bunu bizim önümüze getirmesinler. Bu müzakere edilebilir bir konu değil'' diye konuştu.

ABD ve İsrail'in, İran'ın nükleer silahlara sahip olmasının engellenmesi konusunda ortak çıkarlara sahip olduğunu savunan Biden, ülkesinin hala diplomatik çözümü tercih etmesine karşın bu fırsatlara açılan pencerenin giderek kapandığı uyarısında bulundu.

''Obama yönetiminin tüm seçeneklerin başarısız kalması durumunda askeri müdahalede bulunmak konusunda verdiği sözden geri dönmeyeceğini'' vurgulayan Biden, ''Başkan Barack Obama blöf yapmıyor'' dedi.

Buna karşılık ABD ve İsrail'in haddinden fazla aceleci davranması durumunda uluslararası toplumun desteğini kaybetme riski bulunduğu uyarısında bulunan Biden, şunları kaydetti:

''Bizim gücümüz dahilinde her şeyi yaptığımızı, çatışmayı önlemek için makul surette beklenenleri yerine getirdiğimizi bilmek tüm dünya için büyük önem taşıyor. Bu önemli, çünkü Tanrı göstermesin harekete geçmemiz gerekir, dünyanın geri kalanının bizimle birlikte olması önemli.''