Ermenistan'da seçim kampanyası resmen başladı
Ermenistan'da 18 Şubat'ta yapılacak Cumhurbaşkanlığı seçimleri için kampanya süreci resmen başladı.
Merkezi Seçim Komitesi, seçim kampanyası sürecinin 21 Ocak itibarıyla resmen başladığını ve bu sürecin 16 Şubat'a kadar devam edeceğini duyurdu.

Kampanyalar kapsamında her bir aday için devlet televizyonunda yayına katılma hakkı tanındı. Televizyonda ilk konuşma hakkı adaylardan Milli İrade Birliği Başkanı Paruir Ayrakyan'a tanındı. Son konuşmayı ise 16 Şubat'ta mevcut Cumhurbaşkanı Serj Sarkisyan gerçekleştirecek.

Cumhurbaşkanlığı seçimlerinde, Eski Dışişleri Bakanı ve Miras Partisi Genel Başkanı Raffi Ovanisyan, eski Başbakan ve Özgürlük Partisi Genel Başkanı Hrant Bagratyan, Sözde Yukarı Karabağ yönetimi eski Dışişleri Bakanı Arman Melikyan, Milli İrade Birliği Başkanı Paruir Ayrakyan, siyaset bilimci Andrias Gukasyan, Milli Mutabakat Partisi Genel Başkanı Aram Arutunyan, ünlü halk bilimci Vardan Serdakyan ve iktidar partisi Cumhuriyet Partisi tarafından yeniden aday gösterilen mevcut Cumhurbaşkanı Serj Sarkisyan olmak üzere 8 aday yarışacak.