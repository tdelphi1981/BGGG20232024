Polis cinayetin sırrını çözecek bilgiye ulaştı
Cinayete götüren tartışmanın iPad'e gelen bir mesajla başladığı iddia edildi.
Sevgilisi Reeva Steenkamp'ı öldürmekle suçlanan Güney Afrikalı ampute atlet Oscar Pistorius'un kefaletle serbest kalıp kalmayacağına bugün karar verilecek. Cinayete götüren tartışmanın Steenkamp'ın iPad'ine gelen bir mesajla başladığı iddia edildi.

Kız arkadaşı Reeva Steenkamp'ı öldürmekle suçlanan olimpiyat şampiyonu ampute atlet Oscar Pistorius'un kefalet duruşmasına devam edildi. Savcının cinayetle suçladığı Pistorius, Reeva Steenkamp'ı kapısı kilitli bir tuvalet kapısından ateş ederek ölümüne neden olduğunu, içerde olan kişiyi "hırsız" sandığını söyledi.

'BAŞINDAN, KOLUNDAN VE KALÇASINDAN VURULDU'
Bugünkü duruşmada savcı bir görgü tanığının ifadesine yer verdi. Görgü tanığı, Pistorius'un evinden art arda silah sesleri duyduğunu söyledi. Savcı, Pistorius'un kız arkadaşını başından, kolundan ve kalçasından vurduğunu belirtti.

İngiliz Daily Mail gazetesi de, "cinayet"le ilgili yeni bir iddia ortaya attı. Gazetenin haberine göre, cinayete götüren tartışmanın Reeva Steenkamp'ın iPad'ine gelen bir mesajla başladığını ileri sürdü.

iPAD'E GELEN MESAJ
Güney Afrika polisi, 30 yaşındaki Steenkamp'ın iPad'ini yatak odasında yerde buldu. Gazetenin polis kaynaklarına dayandırdığı haberinde, olayın yaşandığı 14 Şubat günü, Reeva Steenkamp'ın iPad'ine gece yarısı bir mesaj geldiği ve cinayete götüren tartışmanın söz konusu mesaj nedeniyle başladığı belirtildi.


Güzel manken Reeva Steenkamp, erkek arkadaşının kurşunlarına bu banyoda hedef oldu. Pistorius daha sonra kız arkadaşını banyodan çıkararak, yatak odasına getirdi.

Pistorius'un avukatı Barry Roux ise müvekkilinin Steenkamp'ı kazara vurduğunu vurgulayarak, cinayet suçlamasını kabul etmediklerini söylemişti. Roux, müvekkiline karşı isnat edilebilecek bir suç olmadığını ve kefaletle serbest kalması gerektiğini ifade etmişti.

Ampute atlet Oscar Pistorius'un ailesi de, polisin elde ettiği kanıtların, cinayet olmadığını göstereceğine inandıklarını söylemişti.

Güney Afrikalı olimpiyat şampiyonu ampute atlet Oscar Pistorius, 14 Şubat Sevgililer Günü'nde kız arkadaşı Reeva Steenkamp'ı silahla öldürmüştü. Pistorius, olayın bir kaza olduğunu iddia ederken, savcı "cinayet" olduğunu belirtiyor.