Arafat'ın mezarı 24 Kasım'da açılacak
Eski Filistin Devlet Başkanı Yaser Arafat'ın Ramallah'ta bulunan mezarının, Fransa'da görülen davada mahkeme savcısının talebi üzerine 24 Kasım'da açılacağı bildirildi.
 Kudüs'te bulunan üst düzey bir diplomatik kaynak, AA muhabirine, Arafat'ın mezarının 24 Kasım'da Fransa adli makamlarından gelen bir heyet tarafından Filistinli yetkililerle açılacağını belirterek, bundan sonra başka herhangi bir uluslararası kurum ya da kuruluştan gelecek bu yöndeki taleplere ise olumsuz yanıt verileceğini söyledi.
          
 Batı Şeria'da Filistin yönetimine ait Ramallah Hastanesi'ne götürülecek olan Arafat'ın naaşından adli tıp araştırmasında kullanılacak örneklerin alınacağı belirtildi. Bu işlemlerin tamamlanmasının ardından Arafat'ın naaşının, 2 gün içinde tekrar Devlet Başkanlığı Sarayı Mukata içindeki mezarına defnedileceği öğrenildi.
          
 Fransız Adalet Bakanlığı'nın, söz konusu işlemler için 2 günlük izin isteğine Filistin yönetimince olumlu yanıt verilmişti.
          
 Filistin Devlet Başkanı Mahmut Abbas, daha önce AA muhabirine, Arafat'ın ölümü hakkında hiçbir şeyin örtülü kalmaması için mezarın açılmasına izin verdiklerini ve din alimi Kardavi'den de mezarın açılmasında bir engel olmadığı yönünde dini fetva aldıklarını açıklamıştı.
          
 Arafat, 2004 yılında Fransa'da kaldırıldığı askeri hastanede hayatını kaybetmişti. Arafat'ın eşi Süha Arafat, Lozan'da bulunan bir laboratuvara incelenmek üzere Arafat'a ait kıyafetleri vermişti. Bu kıyafetlerde yüksek oranda radyoaktif polonyum maddesine rastlanması üzerine Arafat'ın suikast sonucu öldüğü yönündeki şüpheler artmıştı.
          
 AA
  