Irak Kürt Yönetimi petrol akışını durdurdu
Irak Kürt Bölgesel Yönetimi'nin (IKBY), Bağdat'taki merkezi hükümetin IKBY'de çalışan petrol şirketlerine alacaklarını ödemediği gerekçesiyle, merkezi boru hattına verdiği petrolün akışını durdurduğu bildirildi. IKBY Doğal Kaynaklar Bakanlığı müşaviri Ali Hüseyin Balo, Erbil'den Associated Press'e telefonla yaptığı açıklamada, Bağdat hükümetinin, IKBY'de çalışan şirketlere 848 milyon doların tamamını ödeme taahhüdünü yerine getirmediğini söyledi.

Balo, Bağdat hükümetinin, sadece 550 milyon dolar ödeme yaptığını, bu nedenle (Irak merkezi petro boru hattına) sevkıyatın askıya alındığını, bundan önce günde 180 bin varil civarında petrol aktardıklarını kaydetti.

Petrol kaynaklarının işletilmesi konusunda, 2003'te ABD'nin Irak'ı işgalinden sonra, IKBY ile yabancı petrol şirketleri arasında merkezi hükümetin onayı olmaksızın yapılmış 50'den fazla anlaşma bulunuyor.

Erbil ve Bağdat arasında sık sık gerginliğe neden olan petrol kaynaklarının işletilmesi konusunda, taraflar 2011'de uzlaşmaya varmıştı. Buna göre Kürt yönetimi çıkardığı petrolü merkezi hükümetin kontrolündeki ulusal petrol boru hattına verirken, Bağdat hükümeti de petrol geliştirme işlemlerinin maliyetleri ve şirketlerin çalışmaları için Kürt yönetimine ödemede bulunuyor.

Ancak Nisan ayında Kürt yönetimi, Bağdat hükümetinin anlaşma uyarınca yapması gereken ödemelerin sadece ikisini yaptığı ve 1,5 milyar dolarlık borcunu ödemediği gerekçesiyle petrol akışını durdurmuştu. Bundan 4 ay sonra Kürt yönetimi sevkıyatı yeniden başlatmayı kabul etmişti. Taraflar geçtiğimiz Eylül'de Bağdat hükümetinin şirketlere 848 milyon dolar ödemesini öngören yeni bir uzlaşmaya varmışlardı.

Irak'ın enerji işlerinden sorumlu Başbakan Yardımcısı'nın sözcüsü Faysal Abdullah, taahhüt edilen paranın tamamının ödenmediğini doğrularken, bunun, Iraklı Kürtlerin söz verdiklerinin aksine, günde 200 bin varilden az petrol pompalamalarından kaynaklandığını bildirdi.