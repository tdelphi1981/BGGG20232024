BM'nin Suriye Özel Temsilcisi Brahimi, Moskova'da
BM ve Arap Birliği Suriye Özel Temsilcisi Lehdar Brahimi, Rusya Dışişleri Bakanı Sergey Lavrov ile görüştü. 24 Aralık'ta Suriye Devlet Başkanı Beşşar Esad ile görüşen Brahimi,  temasları ve önerileri hakkında Lavrov ile görüş alışverişinde bulundu. Brahimi, Suriye krizine çözüm önerisini Rus Dışişleri Bakanı Lavrov ile paylaştı. İkili bir basın toplantısı düzenledi. Lavrov, "Hala müzakere yoluyla çözüm için zaman var" dedi. 

Suriye Temsilcisi Lehdar Brahimi de, "Suriye'nin önderliğinde ciddi, güvenilir bir siyasi süreç başlatılmalı" dedi. 

Suriye'de çatışmanın daha da askeri boyuta taşındığına ve mezhep çatışması olasılığına dikkat çekti. 

Brahimi, Moskova ziyareti öncesinde Suriye'de geçiş hükümeti kurulmasını öngören Cenevre metnine atıfta bulunmuştu. 

Basın toplantısında yine Cenevre metninin çözüm için gereken unsurları barındırdığını söyledi. 

Rusya ilk kez Suriye muhalefetini Moskova'ya davet etmişti.

Suriye Ulusal Koalisyonu Başkanı'ndan o davete yanıt geldi. Muaz El Hatip, Moskova'nın teklifini reddetti.

Lavrov, muhalafetin tavrına tepki gösterdi, rejimle diyaloga yanaşmaması için de durumu çıkmaza sokuyor ifadesini kullandı.

Lavrov, dün de, Mısır Dışişleri Bakanı Muhammed Kamil Amr ile bir araya gelerek ortak bir basın toplantısı düzenlemişti. Toplantıda, Rusya'nın, Esad'ın kaderine Suriye halkının karar vermesi gerektiği yönündeki görüşlerini yineleyen Lavrov, "Bu düşünce bizim temel pozisyonumuz" ifadesini kullanmıştı. 

Lavrov, Suriye sorununun çözümüne dair bir kez daha Cenevre mutabakatına vurgu yaparken, uluslararası toplumun Suriye'deki tarafları daha fazla çatışmaya değil, Cenevre mutabakatı çerçevesinde çizilen yol haritasına uymaya yöneltmesi gerektiğini dile getirmişti.

Rus Dişişleri Bakanı, 2 gün önce de Suriye Dışişleri Bakan Yardımcısı Faysal Mikdat ile bir araya gelmişti.

Lavrov ayrıca, Rusya'nın, Suriye Muhalif ve Devrimci Güçler Ulusal Koalisyonu (SMDK) Başkanı Ahmed Muaz el-Hatib ile görüşmeye hazır olduğunu vurgulayarak, bugün Brahimi ile görüşmesinde "büyük resmi" görmeye çalışacaklarına vurgu yapmıştı.

Rusya, Suriye Muhalif ve Devrimci Güçler Ulusal Koalisyonu (SMDK) Başkanı Ahmed Muaz el-Hatib'i Suriye konusunu görüşmek için Moskova'ya davet etmişti. Ancak, Suriye muhalefetinin bu daveti reddettiği ve Rusya'nın Suriye'nin iç işlerine karışmaması gerektiği yönünde uyarıda bulunduğu belirtiliyor.

Rusya, Suriye krizinde Cenevre'de varılan mutabakatın tek çözüm yolu olduğunu yönündeki görüşünü sık sık dile getirirken, "Esad'ın avukatı olmadığını, Suriye rejiminin değil, Suriye halkının geleceğinin önem taşıdığını" vurguluyor. Rusya'nın Suriye politikasındaki temel parametrelerden biri olan Cenevre Mutabakatı, Şam rejimi ile muhalefetin karşılıklı rızasına dayalı olarak geçiş yönetiminde görev alacak yetkililerin belirlenmesini öngörüyor. 

Dışişleri Bakanı Ahmet Davutoğlu da dün yaptığı açıklamada, Suriye'de geçiş döneminin Beşar Esad ile olabilmesi şansının haziran ayına göre bile bugün artık tümüyle neredeyse kaybolduğunu ifade ederek, "Bu yeni şartlara uygun bir geçiş modeli üzerinde istişarelerimiz sürüyor" demişti.