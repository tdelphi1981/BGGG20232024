Yunanistan'da 'Lagarde listesi' tartışması
Yunanistan'da "Lagarde listesi" olarak bilinen ve İsviçre bankalarında hesabı olan 2 bin 59 kişinin isminin yer aldığı listeyi yayımlayarak, kişisel verilerin gizliliğini ihlal ettiği gerekçesiyle dün yakalanan ve tutuksuz yargılanmak üzere serbest bırakılan "Hot Doc" dergisi sahibi ve editörü Kostas Vaksevanis'in duruşması perşembe gününe ertelendi.
 Duruşmanın görüleceği salon içinde ve dışında milletvekillerinin de aralarında bulunduğu bir grup gazeteci, Kostas Vaksevanis'e destek gösterisinde bulundu. Mahkeme çıkışında gazetecilere açıklama yapan Kostas Vaksevanis, listeyi yayımlamasını kendisi için bir görev addettiğini söyledi.
 Ana muhalefet partisi Radikal Sol Koalisyon (SYRIZA) ve diğer muhalefet partileri olayı kınayarak, "Vaksevanis'in gözaltına alınmasını provokatif ve kabul edilemez" olarak niteledi.
 IMF Başkanı Christine Lagarde'ın Fransa Maliye Bakanı iken, Yunanistan'ın dönemin Maliye Bakanı Yorgo Papakonstantinu'ya gönderdiği iddia edilen dosyada, HSBC bankasının Cenevre Şubesinde hesapları olan iş adamı, siyasetçi ve gazeteciler dahil 2059 Yunan vatandaşının ismi ve banka hesaplarının içeriği yer alıyor.
 AA