Yeni hedefler için ABDden yeşil ışık
ABD istihbarat kaynakları, İsrailin aynı anda iki noktaya saldırdığını belirterek, önümüzdeki günlerde yeni saldırılar için Beyaz Sarayın onay verdiğini açıkladı.

İSRAİLİN Suriye'nin başkenti Şam'da bazı noktalara yaptığı hava saldırısı henüz tartışılmaya devam ederken yeni saldırılar olabileceğine yönelik de sinyaller gelmeye başladı. Suriye ve İran'ın misilleme tehditlerine rağmen İsrail'in Suriye'de pek çok noktaya hava saldırıları düzenleyebileceği bildiriliyor. Amerikan Times dergisine konuşan istihbarat kaynakları ABD yönetiminin saldırıdan önceden haberdar edildiğini ve bu saldırıya onay verildiğini doğruluyor. Aynı kaynaklar Beyaz Saray'ın İsrail'e Suriye içindek başka bazı noktaları da vurması için yeşil ışık yaktığını belirtti.
İsrail'in hava saldırılarında aynı anda en az iki noktanın hedef alındığını da açıklayan kaynaklar hedeflerin Hizzbullah'a gönderilmek istenen karadan havaya SA 17 füzelerini taşıyan bir  konvoy olduğunu yineledi.
Kimyasal tesisler vuruldu
İstihbarat kaynakları aynı zamanda Suriye yönetiminin "Hedef Jamarya'da askeri araştırma merkeziydi" iddialarını da doğrulayarak bu merkezin kimyasal silahların üretildiği ve depolandığı bir askeri üs olduğunu dile getirdi. 
İsrail medyasına yansıyan haberlere göre de İsrail yeni bir saldırı  hazırlığı yapıyor. İstihbarat kaynaklarına dayandırılan haberlere göre Suriye sınırında kurulan Demir Kubbe hava savunma sisteminin üçüncü füze bataryası da aktif hale getirildi.