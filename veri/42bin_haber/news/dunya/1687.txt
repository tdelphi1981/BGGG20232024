Türk öğrencileri robot yaptı
 
 Amerika'nın New Jersey Eyaleti’nde Pioneer Academy of Science Lisesi 3. sınıf öğrencileri, tasarladıkları robot için çizdikleri 3 boyutlu proje ile en iyi tasarım ödülünü kazandı. Bu yıl altıncısı düzenlenen FTC (First Tech Challange) robot yarışmasında, ABD’nin New Jersey Eyaleti’nden özel Türk okulu Pioneer Academy of Science Lisesi 3. sınıf öğrencileri Sinan Şahin, Ali Sinan Çiftçi, Bünyamin Yusuf Konuk, Hilal Bulur, Hilal Tekin, Mücteba Gürcanlı ve Zeynep Hale Teke, eyalet elemelerini geçerek finallere katılmaya hak kazanırken, tasarladıkları robot için çizdikleri 3 boyutlu proje tasarımı da en iyi tasarım ödülünü kazandı. 
 GECELİ GÜNDÜZLÜ ÇALIŞTILAR
  
 PİOTEC grubundaki robot projesinin 3 boyutlu tasarımını çizen Sinan Şahin, 15 günlük geceli gündüzlü çalışmanın sonucu bu başarıyı elde ettiklerini söyledi. Şahin, "New Jersey’de faaliyet gösteren ve bu yarışmaya katılmak için hazırlık yapan 95 lise arasından Türk öğrenciler olarak böyle bir sıralamada üst sıralara çıkmamız çok güzel bir duygu" diye konuştu. 
 New Jersey’nin farklı bölgelerinde son bir ay içerisinde hemen hemen her hafta gerçekleştirilen yarışmalar hakkında bilgi veren Şahin şunları söyledi "Bir tür robot yarışması olan FTC, Amerika ve dünyanın birçok ülkesinden lise ve dengi okulların katılımı ile gerçekleşen bir organizasyon. Bu yarışmada hedef, takımların tasarladıkları robotlarla yarışma komitesinin belirlediği kaidelere göre istenilen sürede, istenilen yerlere materyalleri taşımasıdır. Yarışmaya katılan robotlarda uzaktan kumanda, bluetooth, wi-fi gibi kablosuz bağlantı kontrol mecburiyeti olduğu için, tasarladığınız robotla bir anlamda teknolojinizi ve gelişiminizi de yarıştırmış oluyorsunuz."
  