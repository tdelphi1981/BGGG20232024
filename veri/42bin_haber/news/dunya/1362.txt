Cezayir, Mali ile sınırını resmen kapattı
Cezayir yönetimi, Mali ordusu ve Fransız güçlerinin ülkenin kuzeyindeki silahlı gruplara yönelik başlattığı geniş çaplı saldırılarla eşzamanlı olarak Mali ile sınırını resmen kapattığını duyurdu.
Cezayir Dışişleri Bakanlığı'ndan yapılan açıklamada, Cezayir Hükümetinin, Mali ile sınırını kapatmak için tüm tedbirleri aldığı ve bunu Mali'ye bildirdiği ifade edildi. Cezayir'in, ülkedeki isyancı hareketlerle mücadelesinde her zaman Mali Hükümetinin yanında olacağı belirtilen açıklamada, bu konuda uluslararası desteğin gerekliliğine de işaret edildi.

Açıklamada ayrıca, Mali krizi ve bölgesel yansımalarını görüşmek üzere beraberindeki heyetle dün Cezayir'e gelen Mali Başbakanı Django Sissoko'nun temaslarına da değinilerek, bu ziyaretin Mali ve Cezayir arasındaki güçlü ve derin ilişkinin teyit edilmesi için bir fırsat olduğu kaydedildi.

Cezayir, Mali ile yaklaşık bin 400 kilometrelik sınırının 50 kilometrelik bölümüne silah ve uyuşturucu kaçakçılığını önlemek için elektrikli güvenlik şeridi döşemiş ve bölgeye güvenlik birimleri konuşlandırmıştı.

Öte yandan Cezayir Dışişleri Bakanlığı resmi sözcüsü Ammar Bellani, Dışişleri Bakanı Murad Medlesi'nin, Fransız mevkidaşı Laurent Fabius ile Mali krizinin çözümü ve konu hakkındaki son gelişmeleri paylaşmak için telefon görüşmesi yaptığını açıkladı.

Mali'ye yönelik yabancı askeri müdahalenin bu ülkedeki silahlı grupların Cezayir'e girmelerine yol açacağından endişe eden Cezayir yönetimi, Mali krizine diplomatik çözüm bulunması çağrısında bulunmuş ancak hava sahasının Fransız uçakları tarafından kullanılmasına izin vermişti.