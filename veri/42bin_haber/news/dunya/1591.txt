Esed'in sonunun yaklaştığının habercisi mi?
Özgür Suriye Ordusu'na bağlı Devrim Kalkanı Konseyi Başkanı Tuğgeneral Semi Hamza, son durumu açıkladı.
Tuğgeneral Semi Hamza, Suriye yönetiminin memur ve işçilere maaşlarını ödeyemediğini belirterek, 'Katliamlarına her gün bir yenisini ekleyen Şebbiha milislerine saatlik, günlük ve çatışma başına para ödeniyor' dedi.

Hamza, 'İran ve Rusya'nın Suriye'ye desteği, geçici bir rahatlık dönemi. ÖSO'nun askeri darbeleriyle ülke genelinde stratejik noktaları ve otoritesini kaybeden Esed rejimi, iflasın eşiğinde. Esed'in katliamları, sonunun yaklaştığının habercisi' diye konuştu.

İran ve Rusya'nın desteğini alan Esed yönetiminin 'geçici bir rahatlama döneminde olduğunu' savunan Hamza, bu ülkelerin Esed'e desteğinin daha fazla sürmeyeceğini ileri sürdü.

-'Şebbiha, yevmiye usulü çalışıyor'-

Suriye yönetiminin ekmek fırınları, yakıt istasyonları ve üniversiteleri hedef alan saldırılarının, Esed'in kaçınılmaz sonunun habercisi olduğunu ifade eden Hamza, 'Suriye yönetimi pek çok sektörde çalışan memur ve işçilerin maaş ödemelerini durdurdu. Katliamlarına her gün bir yenisini ekleyen Şebbiha milislerine saatlik, günlük ve çatışma başına para ödeniyor' ifadelerini kullandı.

ÖSO'nun Suriye halkının devrimini savunmaya devam edeceğini belirten Hamza, Esed rejiminin kara ve havadaki birliklerinin ikmal yollarını keserek, çetelerin katliamlarını engellemeyi sürdüreceklerini kaydetti.

Suriye ordusunda yaşanan kopmalar ve çok sayıda Esed askeri ve Şebbiha'nın öldürülmesinin, rejimi İran ve Hizbullah'tan daha fazla asker desteği almaya yönelttiğini iddia eden Hamza, 'Dünya ülkeleri, Suriye muhalefetine silah yardımı yapılmasını engelleyerek, devrime karşı savaş yürütüyor. Biz, Esed güçlerinden ele geçirdiğimiz ve kendi imkanlarımızla geliştirdiğimiz silahlarla mücadele ediyoruz' dedi.