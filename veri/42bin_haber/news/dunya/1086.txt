Hollanda'nın Patriotları 22 Ocak'ta İskenderun'da olacak
Hollanda'dan Türkiye'ye 7 Ocak'ta gönderilecek iki adet Patirot bataryasının 22 Ocak'ta İskenderun Limanın'da olacağı bildirildi.
 Hollanda Savunma Bakanlığı Genel Sekreteri Sündüz Çelen, Cihan Haber Ajansı'na  yaptığı açıklamada, Patriot füze bataryalarının Groningen Eemshaven Limanı'ndan yola çıkacağını ve iki haftalık yolculuktan sonra İskenderun'a varacağını ifade etti.
 Çelen "Şu anda tüm hazırlıklar tamam. 30 Hollandalı ve 20 Alman askeri yetkiliden oluşan heyet için 8 Ocak Salı günü Eindhoven'da bir tören yapılacak. Burada Hollanda Savunma Bakanı Jeanine Hennis-Plasschaert\Hollanda Genel Kurmayı Başkanı ve diğer üst düzey yetkililer hazır bulunacaklar. Diğer taraftan Patriotların kurulması ile ilgili 270 Hollandalı asker 21 Ocak'ta yine Eindhoven'den yola çıkacak." dedi.
 Hollanda'dan Türkiye'ye gönderilecek Patriotların Türkiye sınırında bir yıl kalacağı ve Hollandalı askerle birlikte ülkeye olan maliyetinin 42 milyon Euro olacağı ifade edildi
 Patriot Füze Savunma Sistemleri ve radarları, komuta ve kontrol merkezleri, muhaberat ve lojistik tesisleriyle karmaşık ve hacimli bir sisteme sahip olması deniz ulaşımıyla nakledilmesini gerektiriyor.
 Diğer yandan NATO yetkilileri Türkiye'ye ayrıca Suriye'den fırlatılabilecek füzeleri tespit edebilecek uçaklar (AWACS) gönderileceğini de açıklamıştı. Suriye'nin elinde bazıları kimyasal başlık da taşıyabilen kısa menzilli füzeler bulunduğu düşünülüyor. Bunlar arasında hedef tutturma bakımından oldukça etkin Sovyet yapımı SS-21 Scarab ve Scud-B füzeleri de sayılıyor.
 NATO, Türkiye'ye Patriot konuşlandırma kararını tamamen savunma amaçlı olarak tanımlıyor ama Rusya, Suriye ve İran bu adımı, bölgede istikrarsızlığı artıracağını söyleyerek eleştiriyor.
 (CİHAN)