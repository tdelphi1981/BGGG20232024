'AB sürecinde Türkiye'ye yardımcı olacağız'
 
 Fransa’nın ev sahipliğinde, Paris’te, aralarında Türkiye’nin de bulunduğu 14 ülkenin dışişleri bakanlarının katılımıyla Uluslararası Libya Konferansı düzenlendi. Konferansa katılan Fabius, Libya Dışişleri Bakanı Muhammed Abdülaziz ile ortak basın toplantısı düzenleyerek, gazetecilerin sorularını yanıtladı.
 Fabius, bir soru üzerine, Türkiye Dışişleri Bakanı Ahmet Davutoğlu ile yaptığı görüşmeye ilişkin bilgi verdi. 
 TÜRKİYE ZİYARETİ KESİN DEĞİL 
 Fabius, Fransa’nın Türkiye’nin AB’ye üyelik müzakere sürecine destek olacaklarını belirterek, "Müzakere fasıllarından 22. faslın açılması için Türkiye’ye yardımcı olacağımızı belirttik. Ayrıca teknik konular üzerinde de konuştuk. Türkiye ile dostane ilişkilerin geliştirilmesi konusunda fikir birliğine vardık" ifadelerini kullandı. Fabius, Fransa Cumhurbaşkanı François Hollande’ın Türkiye ziyaretine ilişkin soruya da, "Böyle bir ziyaret de konuşuldu. Ancak kesin bir tarih belirlenmedi" yanıtını verdi. 
 LİBYA'DA GÜVENLİK KONUŞULDU 
 
 Uluslararası Libya Konferansına ilişkin bilgi veren Fransız Dışişleri Bakanı Fabius, toplantının sonuç bildirgesinde özellikle güvenlik konusunun ön plana çıktığını belirterek, "Güvenlik olmazsa sağlam demokrasi de olmaz. Bu sadece Libya için değil diğer komşu ülkeler için de geçerli" diye konuştu.
 Mali’deki duruma da değinen Fabius, Fransa’nın, terörist gruplar olduğu için Mali’de bulunduğunu, bu ülkedeki operasyonların Birleşmiş Milletler gibi uluslararası kuruluşların onayıyla yapıldığını belirterek, "Sorunun ortadan kalkması durumunda da Fransa Mali’de bulunmayacaktır" dedi. 
 
 Libya Dışişleri Bakanı Muhammed Abdülaziz de konferansa ilişkin değerlendirmesinde, güvenlik konusuna vurgu yaparak, "Güvenlik olmazsa gelişme olmaz, refah olmaz, demokrasi olmaz, insan hakları hayata geçirilemez" dedi. Libya hükümetinin talebiyle gerçekleşen Uluslararası Libya Konferansı’nda, Libya’daki yeni yönetimin güvenlik ve adalet konusunda uluslararası alanda gerçekleştirmek istediği iş birliği gibi konular ele alındığı öğrenildi.
  