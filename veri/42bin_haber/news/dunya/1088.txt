Rusya ikinci üssü istiyor
Rusya, Kırgızistan'da ikinci askeri üs istiyor.
 Başkent Bişkek’in 40 kilometre doğusundaki Kant askeri üssün süresini daha önce uzatan Rusya, şimdi de 2014’te ABD’den boşalması beklenen Bişkek’in 30 kilometre kuzey batısındaki Manas üssüne göz dikti.
 Kırgız basınında yer alan haberde, Manas havameydanı’nda 'lojistik merkez' kurma amacıyla Kırgızistan ve Rusya arasında görüşmeler yapıldığı belirtildi. Konuyla ilgili açıklamada bulunan Kırgızistan Sivil Havacılık Kurumu Başkanı Akılbek Cumabayev, şu anda ABD tarafından kullanılan Manas üssünde lojistik merkezin kurulması amacıyla Kırgızistan ve Rusya arasında ulaştırma bakanlıkları düzeyinde görüşmeler yapıldığını söyledi.
 Bu arada tarafların henüz somut bir neticeye varamadığı, konuyla ilgili ikinci görüşmenin ise ocak ayı içerisinde yapılmasının planlandığı belirtildi.
 Rusya, 2012’de Kırgız taraf ile vardığı anlaşma uyarınca buradaki askeri varlığının süresini 2032'ye kadar uzatmayı başarmıştı.
 Kırgızistan Cumhurbaşkanı Almazbek Atambayev, bundan önce, ABD'nin Afganistan’da sürdürülen operasyonlar kapsamında transit merkez olarak kullandığı Manas’ı 2014 itibariyle tek edeceğini ve Manas Havaalanı’nın artık sivilleşeceğini dile getirmişti.
 ABD, 11 Eylül saldırıları sonrasında Afganistan’da El Kaide için başlatılan operasyonlar kapsamında 2001’den beri Kırgızistan’daki Manas Havaalanı’nı kullanıyor. 
  