Ve yeni Papa seçildi!
Sistine Şapeli'nden beyaz duman yükseliyor.
Katoliklerin ruhani liderinin belirleneceği papalık seçiminin (Konklav), ikinci günün öğleden sonraki oturumunda Sistine Şapeli'nin bacasından bir papanın seçildiği anlamına gelen beyaz duman tüttü.

Papa 16. Benediktus'un 28 Şubat'ta görevinden ayrılmasıyla makamın 'boş' ilan edildiği (Sede Vacante) Vatikan'da, ruhban sınıfının en önemli din adamı konumundaki kardinallerin, Konklav'ın ikinci gününün öğleden sonraki oturumunda Katolik Kilisesi'nin 266'ıncı Papası'nın belirlendiği, beyaz dumanın çıkmasıyla anlaşıldı.

Şapelin bacasından beyaz dumanın çıkmasının ardından meydanda toplanan binlerce kişi büyük sevinç yaşadı.

Yeni papa, bir saat içinde, Aziz Petrus Meydanı'nda soğuk ve yağışlı havaya rağmen toplanan kalabalığa, Dinlerarası Diyalog Kurulu Başkanı ve 'Protodiacono' sıfatını taşıyan Fransız Kardinal Jean-Louis Tauran tarafından Aziz Petrus Bazilikası'nın büyük locasından Latince 'Habemus Papam (Bir papamız var)' denilerek takdim edilecek.