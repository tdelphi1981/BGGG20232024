Plajda Jaws dehşeti
Yeni Zelanda'nın Auckland sahili 'Jaws' filmlerini hatırlatan köpekbalığı saldırısına sahne oldu. Beş metrelik 3 Büyük Beyaz'ın saldırısına uğrayan adam kurtarılamadı.
KÖPEKBALIĞI saldırılarının çok nadir yaşandığı Yeni Zelanda'nın Auckland sahilindeki Muriwai plajı önceki gün, Jaws dehşetine tanık oldu. Sahile yaklaşan Büyük Beyaz kıyı yüzen 47 yaşındaki bir adama saldırdı. Plajdakilerin gözü önünde yaşanan dehşette sahil güvenlik ekipleri adamı kurtarmak için havadan ve denizden müdahale etse de operasyon başarılı olamadı.

DENİZ KAN GÖLÜNE DÖNDÜ 
Ekiplerin 20 el ateş ettiği 5 metrelik Büyük Beyaz, kurbanı 200 metre derinliğe götürdü. Talihsiz adam burada da 3 köpekbalığının saldırısına daha uğradı. Denizin kan gölüne döndüğünü söyleyen Pio Mosie adlı balıkçı, "Kabus gibiydi. Bir anda bir köpekbalığı yüzgeci farkettik ve bir dakika içinde adama saldırdı. Kurban ilk köpekbalığının saldırısından sonra denizden başını çıkarıp yardım istedi. Ona kayalıklara doğru yüzmesini söyledik. Ancak bir başka köpekbalığı onu suyun derinliklerine yeniden çekti" dedi.

SALDIRININ NEDENİ SAHİLDEKİ YOĞUNLUK 
Köpekbalıkları sahil güvenliğin ateş açmasının ardından gözden kaybolurken, ekipler uzun süre talihsiz adamın cesedini aradı. Kurbanın cansız bedenin saatler sonra bulunduğunu anlatan sahil güvenlik sözcüsü, plajın kapatıldığını duyurdu. Yeni Zelanda Doğa Koruma Dairesi'nden köpek balığı uzmanı Clinton Duffy Yeni Zelanda'da Avustralya'ya nazaran çok daha az köpek balığı saldırısı olduğunu hatırlattı. Duffy, saldırının plajlardaki insan yoğunluğu ile bağlantılı olabileceğine dikkat çekti, "Aslında köpek balıklarının yüzde 99'u insanlara saldırmadan geçer" dedi. Ülkede 1847'den bu yana ölümle sonuçlanan köpek balığı saldırılarının sayısı yalnızca 11. En son saldırı ise 1976 yılında Auckland'ın güney doğusundaki Plenty körfezinde meydana geldi.