"Patriotlar, İsrail'i İran'dan korumak için kuruluyor"
İran Dışişleri Bakanlığı Sözcüsü Ramin Mihmanperest, Patriot füze bataryalarının olası savaşta İsrail'i İran füzelerine karşı koruma amacıyla Türkiye'de konuşlandırılmak istendiğini iddia etti. Lübnan'ın El Manar televizyon kanalına konuşan Mihmanperest, Patriotların, İsrail'in İran'a saldırması halinde İran'ın yapacağı karşı atağa karşın İsrail'i korumak amacıyla Türk topraklarında yerleştirmek istendiğini savundu.

İranlı sözcü, "Türkiye'ye yaptığım ziyarette Türk makamları Türkiye topraklarını Suriye füzelerine karşı koruma maksadıyla Patriotlar'ın Türkiye'ye konuşlandırılacağını söyledi. Fakat İran'a göre bu sistem Batı ve NATO tarafından İsrail'i koruma amacıyla Türkiye'ye yerleştiriliyor" diye konuştu.

Türkiye'nin İran'a yapılacak herhangi bir askeri harekatta yer almayacağını düşündüklerini belirten Mihmanperest, "Bize göre Türkiye hava sahasını İran'a karşı kullandırmaz, fakat Türkiye'deki füze sistemlerinin kontrolü Türklerin değil Batılı ülkelerin elindedir" açıklamasında bulundu.