Barzani Bağdat'a petrolü kesti
Irak Bölgesel Kürt yönetimi, Bağdat'taki merkezi hükümetin ödeme yapmadığını gerekçe göstererek dışarıya petrol akışını durdurdu 
 Bağdat'taki merkezi hükümetin, Bölgesel Kürt yönetimindeki şirketlere alacaklarını ödemediği gerekçesiyle, merkezi boru hattına verilen petrol akışının durdurulduğu belirtildi.  Irak Bölgesel Kürt yönetimi Doğal Kaynaklar Bakanlığı müşaviri Ali Hüseyin Balo, Erbil'de yaptığı açıklamada, Bağdat hükümetinin, Kürt bölgesinde çalışan şirketlere 848 milyon doların tamamını ödeme taahhüdünü yerine getirmediğini söyledi.  Bağdat'ın sadece 550 milyon dolar ödeme yaptığını, bu nedenle Irak merkezi petrol boru hattına sevkiyatın askıya alındığını belirten Balo, söz konusu petrol boru hattına günde 180 bin varil civarında petrol aktardıklarını açıkladı.  BAĞDAT'TAN CEVAP  Bağdat yönetimi ise, Kürtlerin söz verilen müiktardan daha az petrol gönderdiğini, ödemenin bu nedenle yapılmadığını iddia etti.  Irak ve yarı-özerk Kürt bölgesi, yabancı şirketlerle varılan petrol anlaşmaları ve arazi hakları konusunda anlaşamıyor. Kürtler, bu anlaşmazlıklar nedeniyle Irak’ın ham petrol satışlarını sık sık durduruyor.  Petrol kaynaklarının işletilmesi konusunda, 2003'te ABD'nin Irak'ı işgalinden sonra, Kürt yönetimi ile yabancı petrol şirketleri arasında merkezi hükümetin onayı olmaksızın yapılmış 50'den fazla anlaşma bulunuyor.