"O kehanete izin vermeyeceğiz"
Başbakan Recep Tayyip Erdoğan'ın Irak konusundaki son değerlendirmelerine karşı Irak Başbakanlığı resmi internet sitesinden açıklama yayınladı. Açıklamada, "Kendisinin kehanet ettiği petrol savaşına da Irak merkezi hükümeti izin vermeyecektir ve Irak petrollerini tüm halkın mülkü olduğu için koruyacaktır. Umarız Türkiye de bu siyasetimize destek olur ve yan anlaşmalar imzalayarak bunu başlatamaz" ifadelerine yer verildi. Yanıtı gecikmeyen Türkiye ise iddiaları "mesnetsiz" olarak niteledi. Irak konusunda Başbakan Recep Tayyip Erdoğan'ın açıklamalarında Irak'tan tepki geldi. Irak Başbakanlık resmi internet sitesinden 'Türkiye Başbakanı'nın Irakla ilgili açıklamalarına karşı' başlığıyla yayınlanan açıklamada, Erdoğan'ın kendi ülkesindeki sorunlara öncelik vermesi önerilirken, şöyle denildi: 

"Türkiye'nin iç durumu endişelendiricidir ve Türkiye bunun farkında olmalıdır. Türkiye Başbakanı Sayın Erdoğan'ın ülkesinin özellikle mezhebi ve etnik çatışmalara yol açacağından korktuğumuz iç meseleler üzerine yoğunlaşması ve çözüm yolu araması gerekiyor.

Sayın Erdoğan'a önerimiz Türkiye'deki azınlıkların sorunlarını çözmelidir ve artık Türkiye'yi tüm bölge ülkelerinin sorunlarına sokmamalıdır. Çünkü bu, hem devlet hem de halk olarak Türkiye'ye sadece sorunları getirir.

Biz Türkiye halkının siyasi durumu iç ve dış sorunları aşmak ve Türkiye'yi korumak eğiliminde olduğunu düşünüyoruz. Bu yüzden Irakla karşılıklı çıkar, dostluk ve içişlere karışmamak kaydıyla iyi ilişkiler kurmak fırsatı vardır.

Sayın Erdoğan'a hassasiyeti için teşekkür ediyoruz. Fakat Irak halkının biliç ve duyarlılığı sayesinde iç savaş çıkmayacaktır. Kendisinin kehanet ettiği petrol savaşına da Irak merkezi hükümeti izin vermeyecektir ve Irak petrollerini tüm halkın mülkü olduğu için koruyacaktır. Umarız Türkiye de bu siyasetimize destek olur ve yan anlaşmalar imzalayarak bunu başlatamaz.

Türkiye'den jet yanıt 

Irak'ın Başbakanlık resmi internet sitesinden yapılan bu açıklalmaya Türkiye'nin Dışişleri Bakanlığı'ndan jet yanıt geldi. Dışişleri Bakanlığı Sözcüsü Selçuk Ünal, Başbakan Recep Tayyip Erdoğan'ın sadece Irak halkının esenliğini düşünerek dile getirdiği haklı endişelerin, Irak Başbakanı Nuri el Maliki tarafından Türkiye'ye yönelik mesnetsiz iddialar ortaya atmak için dayanak yapılmasını şiddetle reddettiklerini bildirdi.

Ünal, bir soruya verdiği yazılı cevapta, Irak Başbakanlık internet sitesinde 21 Kasım gecesi yayınlanan bir basın açıklamasında, Başbakan Erdoğan'ın aynı gün Pakistan'a hareketi öncesinde yaptığı basın toplantısında Irak'taki son gelişmelere ilişkin dile getirdiği samimi endişeler hakkında bazı hezeyanlara yer verildiğinin görüldüğünü belirtti. Söz konusu açıklamanın, Irak Başbakanlığı'nın, en hafif tabiriyle, gerçeklik duygusundan koparak Irak'taki durumla Türkiye'deki durumu karıştırdığını gösterdiğini ifade eden Ünal, şunları kaydetti: 

"Sayın Başbakanımızın, sadece Irak halkının esenliğini düşünerek dile getirdiği haklı endişelerin, Irak Başbakanı tarafından ülkemize yönelik mesnetsiz iddialar ortaya atmak için dayanak yapılmasını şiddetle reddediyoruz. Irak Başbakanı'nın, Türk halkının beklentileriyle ilgili hayali tespitlerde bulunmak yerine, öncelikle ülkesindeki durum hakkında, Irak siyasi partileri tarafından da gündeme getirilen kaygıları dikkate almasını, ülkesinde gerginliği tırmandıran politikalardan vazgeçerek tüm Irak halkını kucaklayacak bir yaklaşım benimsemesini ve mesnetsiz suçlamalarla cevap vermeye kalkışmak yerine, bu konudaki önerilere samimiyetle kulak vermesini tavsiye ederiz."

Türkiye'nin komşusu Irak ile ikili ilişkilerini her alanda geliştirip güçlendirme yönündeki iradesinin tam olduğunu vurgulayan Ünal, "Bu iradeye sahip olduğunu eylem ve söylemleriyle ispatlaması gereken taraf ise Maliki başbakanlığındaki Irak hükümetidir. Bu yapıldığı takdirde, Türkiye-Irak ilişkilerinin geliştirilmesinin önünde hiçbir engel kalmayacaktır" dedi.