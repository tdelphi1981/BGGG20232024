Kılıçdaroğlu, Çin Seddi’ni gezdi
CHP Genel Başkanı Kemal Kılıçdaroğlu, tarihi Çin Seddi’ni gezdi.
 Bir bölümü karla kaplı seddin üstünde gezerek hatıra fotoğrafı çektiren Kılıçdaroğlu, basın mensuplarına dünya mirasları listesine olan Çin Seddi’ni gezmekten memnun olduğunu söyledi. Kılıçdaroğlu’na burada Çin Seddi sertifikası verildi. Ziyaretinin, Pekin tarihinin en kirli ve sisli havasına denk gelmesiyle ilgili bir soruya Kılıçdaroğlu, ‘’Pekin’in sorunlarına girmeyelim. Ülkemizin yeteri kadar sorunu var’’ cevabını verdi. Kılıçdaroğlu, bugün ayrıca Pekin’deki Yasak Şehri de gezecek ve sonrasında Şanghay’a geçerek Çin ziyaretini sürdürecek.
 Pekin Kürk-Deri fuarını ziyaret etti 
  
 Çin’deki temaslarını sürdüren CHP Genel Başkanı Kemal Kılıçdaroğlu, başkent Pekin’deki Uluslararası Kürk-Deri fuarını gezdi.
 Türk işadamları ve basın mensupları eşliğinde fuarda incelemelerde bulunan Kılıçdaroğlu, stant açan Türk işletmecilerle sohbet etti. Türkiye'nin Pekin Büyükelçisi Murat Salim Esenli de CHP liderine eşlik etti. Türk firmalarının stantlarını ziyaret eden ve fuarın gidişatı ile ilgili bilgiler alan Kılıçdaroğlu, Türk kürk ve derisine karşı ilgi olup olmadığını sordu. Kürk süet üretim kalitesinde Türkiye’nin rakiplerini soran Kılıçdaroğlu, bir başka işletmeciye ise Türkiye’deki üretim merkezlerinin nerede olduğu sorusunu yöneltti.
 Fuar alanında basın mensuplarına açıklamada bulunan Kılıçdaroğlu, “Bizim iş adamlarımızın Çin’e gelmesi, fuarlara katılması, talepleri toplaması, ihracat yapması bizim gurur kaynağımızdır” dedi. CHP Genel Başkanı, katıldığı fuarda Türk işletmecilerini görmesinin kendisini çok mutlu ettiğini sözlerine ekledi.  
 
  