Obama'dan Clinton'a ayrılık jesti
ABD Başkanı Barack Obama hafta içinde görevini devretmesi beklenen Dışişleri Bakanı Hillary Clinton ile CBS kanalında yayınlanan 60 dakika programına katıldı. Birlikte röportaj teklifinin Obama'dan geldiğini hatırlatan sunucunun bunun sebebini sorması üzerine Obama, "Kendisine açıktan teşekkür etmek istedim. Çünkü Hillary'nin görevinden bu zamana kadarki en iyi dışişleri bakanı olarak ayrılacağını düşünüyorum." dedi.
İkili birlikte katıldıkları programda 4 yıldan beri sürdürdükleri ortaklığı ve gelecek dönem ile ilgili iddiaları değerlendirdi. Programda Clinton'ın dışişleri bakanı olması konusunda kendisinin ısrarcı olduğunu hatırlatan Obama, gitmesinden duyduğu üzüntüyü şu sözlerle ifade etti: "4 yıldan beri harika bir ortaklığımız vardı. Onu özleyeceğim. Onu tutmak isterdim ama çok uzun uçuşlar yaptı. Bir süre rahatlamak istemesini ona çok göremem."

Sunucunun ülkede son günlerin en çok tartışılan konusu Clinton'ın 2016 için başkanlığa aday olacağı iddialarını hatırlatması üzerine gülümseyen Obama, "Siz gazetecilik mesleğindeki insanlar akıllanmazsınız. Ben daha 4 gün önce resmi olarak başkan oldum. Siz ise 4 yıl sonrasını şimdiden konuşmaya başladınız." dedi.

Clinton ise bu soruya: "Başkan ve ben ileride ülkemizde neler olabileceğini çok önemsiyoruz. Ancak ne başkanın ne de benim yarın veya gelecek yıl ne olacağı ile ilgili bir tahmin yapabileceğimizi düşünmüyorum." cevabını verdi.

Dışişleri Bakanlığı süresince 112 ülkeyi ziyaret eden Clinton, önceki açıklamalarında dinlenmek istediğini ifade etmişti ama siyasetten tamamen çekileceği yönünde bir açıklaması olmadı. Danışmanları ise aday olması halinde favori olacağı belirtilen 2016 seçimleri konusunda kendisinin henüz bir karar almadığını söylüyor. 

Obama'nın Clinton'ın yerine aday gösterdiği John Kerry'nin Senato tarafından adaylığının oylamaya sunulacağı salı gününden sonra bu göreve geçmesi bekleniyor.