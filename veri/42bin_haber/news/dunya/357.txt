Suriye'ye bir kez daha nota verildi
Dışişleri Bakanı Ahmet Davutoğlu, "Ceylanpınardaki gerginlikkle ilgili olarak, Suriye'ye bir kez daha nota verdik" dedi. Davutoğlu, "Suriye uçakları sınırımızı ihlal etmedi, etselerdi gereken cevabı verirdik" diye konuştu. Dışişleri Bakanı Ahmet Davutoğlu, Ceylanpınar'daki olaylar üzerine Türkiye'nin Suriye'ye bir kez daha nota verdiğini bildirdi.

Bakan Davutoğlu, İtalya Dışişleri Bakanı Giulio Terzi Sant'Agata ile düzenlediği ortak basın toplantısında bugün Ceylanpınar'da yaşanan gelişmeler için, "Suriye rejimine açık nota verdik. BM Güvenlik Konseyi ve NATO'ya durumu rapor ettik. Uluslararası kamuoyunun buna sessiz kalması vicdanları zedeliyor. Bu yaşananların birinci sorumlusu Esed rejimi. İkinci sorumluluk ise BM Güvenlik Konseyi ataleti. Bu atalet devam ettiği sürece Suriye rejimi provokasyonlarına kılıf bulmaya devam edecektir" ifadelerini kullandı.

Suriye jetlerinin meskun mahallerde sivil-asker ayrımı yapmadan yaptığı bombalamaların kabul edilemez olduğunu belirten Davutoğlu, Suriye jetlerinin Türkiye sınırını ihlal etmediğini de dile getirerek, "Hava sahamız ihlal edilmedi, edilseydi cevabını verirdik" dedi.

Suriye muhalefetinin dünden itibaren her temsiliyetin bulunduğu ortak bir ittifaka vardığını da ifade eden Davutoğlu, bundan sonra uluslararası toplumun üzerine düşeni yapması çağrısında bulundu.