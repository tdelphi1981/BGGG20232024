'Türkiye Batıı'nın yörüngesine girdi'
Jerusalem Post gazetesi, “Türkiye, yeniden Batı’nın yörüngesine girdi” yorumunu yaptı.
 Türkiye’nin, İsrail’in bazı NATO faaliyetlerine katılımına karşı vetosunu kaldırdığı duyumları, Jerusalem Post gazetesince, “Türkiye, yeniden Batı’nın yörüngesine girdi” şeklinde yorumlandı. Gazeteye konuşan İsrailli müzakereci Dan Arbell, Türkiye’nin yönelişini fazla değiştirdiğini hissettiği için bir “yeniden odaklanma veya ayarlama” gerçekleştirdiğini iddia etti. 
 İsrail’in önde gelen gazetelerinden Jerusalem Post, Türkiye’nin Aralık ayında İsrail’in NATO’nun bazı faaliyetlerinde yer almasına karşı çıkmaktan vazgeçerek “İsrail’e doğru küçük bir adım” atmasını, “Türkiye, yeniden Batı’nın yörüngesine girdi” sözleriyle yorumladı.
 -TÜRKİYE’DEN İSRAİL’E “AÇILIMLAR”...-
 Türkiye’nin hareketinin NATO’nun Patriot füzelerinin Türk topraklarına konuşlanması kararının bir karşılığı olarak değerlendirildiğini belirten JPost, Türkiye’nin bu tavrının son dönemde İsrail’e “yapılan başka açılımlarla” tutarlı ve “Ankara’nın yıllardır uzaklaştıktan sonra yeniden Batı’nın yörüngesine dönüş yönünde adım attığının göstergesi” olduğunu öne sürdü.
 -“İKİ TUR GÖRÜŞME YAPILDI”-
 JPost, Türkiye ile İsrail arasında son yıllarda yaşanan, Mavi Marmara baskını gibi krizleri anımsattığı analizinde Kasım ayında İsrail ile Hamas arasında ateşkes sağlanması çabaları sırasında İsrailli ve Türk yetkililer arasında hem Gazze krizinin hem de ikili ilişkilerin ele alındığı iki tur görüşmenin yapıldığı açıklamalarına dikkat çekti.
 Bu bağlamda gazete,  İsrail ile Suriye arasında yapılan müzakerelerde İsrailli ekipte yer alan ve halen Washington’daki Brookings Enstitüsü’nde konuk akademisyen olarak görev yapan Dan Arbell’in değerlendirmelerine de yer verdi.
 Dan Arbell, bu görüşmelerin, Türkiye’nin “İsrail’i dışlayarak bölgesel rolüne zarar verdiği yönünde doğan bir anlayıştan kaynaklandığını” iddia etti.
 -“DİYALOG YOKLUĞU, İKİ ÜLKENİN ÇIKARLARINA ZARAR VERDİ”-
 İki ülke arasında Suriye konusunda yapılması gerekenle ilgili “birçok benzer çıkarın” bulunduğunu söyleyen Arbell, “Türkiye ile İsrail arasındaki diyalog yokluğu bu çıkarlara zarar verdi gibi görüldü” dedi.
 -“BATI’YA YÖNELİK HAREKETE, DOĞU’YA BİR RET EŞLİK ETMİYOR...”-
 JPost, bu değişikliklerin Türkiye’nin “AKP öncesi tutumuna geri döndüğü” anlamına gelmediğini belirtirken “İsrail ile bağlar hala çok gergin ve Batı’ya yönelik harekete, Doğu’ya bir ret eşlik etmiyor” yorumunu yaptı. 
 Türk diplomatlarının ise Türkiye’nin tutumunun değişmediğini söylediklerine de dikkat çeken gazete, “Arbell, kaymayı bir ‘yeniden odaklanma veya ayarlama’ olarak niteliyor çünkü Türkiye, yönelişini fazla değiştirdiğini hissediyor ve kendisini hem Doğu hem Batı kamplarına sağlam biçimde konuşlandırmak, ancak ilkini diğerine kurban etmek istemiyor” dedi. 
 
 ANKA
  