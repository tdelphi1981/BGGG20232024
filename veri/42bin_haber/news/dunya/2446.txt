2016'da bağımsızlığını ilan edebilir
 
  Referandumdan "evet" sonucu çıkarsa İskoçya, Birleşik Krallık’tan bağımsızlığını 2016 yılının Mart ayında ilan edecek. İskoç bölgesel hükümetinin gelecek yıl yapılması planlanan referanduma ilişkin hazırladığı raporda, halk oylamasından "bağımsızlığa evet" sonucu çıkarsa, İskoçya’nın bağımsızlığını 2016 yılının Mart ayında ilan edeceği, ilk parlamento seçiminin ise 2016 yılının Mayıs ayında yapılacağı kaydedildi.
  
 >>REFERANDUM SORUSU DEĞİŞTİ
  
 CAMERON MÜZAKERE İSTEMİYOR 
 
 Ayrılıkçı İskoç Ulusal Partisi’nin (SNP) İskoçya’daki diğer siyasi partilerle bir araya gelerek, bağımsızlığın koşullarını müzakere etmesi bekleniyor. Raporda ayrıca, İskoçya’nın halkın değerlerini yansıtacak yazılı bir anayasası olması gerektiği belirtiliyor. İskoçya hükümeti referandumdan "bağımsızlığa evet" sonucu çıkması halinde neler yapılacağını şimdiden İngiliz hükümetiyle görüşmek istiyor, ancak İngiltere Başbakanı David Cameron, İskoçya’nın Birleşik Krallık’tan ayrılma ihtimalini önceden müzakere etmeyeceğini söylüyor. 
 16 YAŞ ÜZERİ HERKES KATILIYOR 
 İskoç bölgesel hükümeti, Birleşik Krallık’tan ayrılmak için 2014 yılının sonbaharında referanduma gidecek ve halka "İskoçya bağımsız bir ülke olmalı mı?" sorusunu yöneltecek. İngiliz hükümeti ile İskoç hükümeti geçen yıl Ekim ayında imzaladıkları "Edinburgh Anlaşması’yla" referandumda tek soru sorulmasına ve halk oylamasının 2014 yılında yapılarak, İskoçya’da 16 yaş üzerindeki herkesin referanduma katılabilmesine karar vermişti.
  