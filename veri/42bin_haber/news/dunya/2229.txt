ABD'den İran'a sert uyarı
Beyaz Saray, İran'ın Natanz'daki tesisinde uranyum zenginleştirme çalışmalarına hız verdiği iddialarının ardından Tahran yönetimini uyardı. Böyle bir gelişmenin tansiyonu artıracağına dikkat çeken Beyaz Saray Basın Sözcüsü Jay Carney, mevcut gelişmenin İran'ın uluslararası toplumdan daha çok soyutlanmasına davet çıkardığını söyledi.
İddialara göre, İran yönetimi geçtiğimiz hafta Uluslararası Atom Enerjisi Kurumu (IAEA)'na nükleer çalışmalarına hız vereceği yönünde bir mektup gönderdi. Kuruma bundan sonra Natanz'daki tesislerinde modern santrifüjler kullanacağını bildiren İran'ın, IR-1 model eski santrifüjler yerine yeni geliştirilen IR-2M'leri kullanacağı belirtiliyor. 

Beyaz Saray'da gazetecilerin bu konudaki sorularını cevaplayan Carney, "İran'ın kaç adet santrifüj yükleyeceği ve bunu ne zaman yapacağı ile ilgili bir belirti yok. Ancak IAEA'nin geçmiş raporlarından da anlaşılacağı üzere bu bir sürpriz olarak görülmemeli" değerlendirmesinde bulundu. Gelişmeyi 'İran'nın yeni bir provokatif adımı' olarak niteleyen Carney, "Bu sadece İran'ın uluslararası toplumdan daha fazla soyutlanmasına davet çıkarıyor" şeklinde konuştu. Carney, konuşmasının devamında, "Biz hala çalışmaların diplomasi ile sürdürülebilmesi için zaman ve durumun olduğuna inanıyoruz. Ancak bu gibi davranışlar İran hakkındaki tedirginliği çözüme ulaştırmak isteyen uluslararası toplumun çabalarına gölge düşürüyor" dedi. 

Konunun duyulmasının ardından bir tepki de İsrail'den geldi. İran'ın nükleer çalışmalarını kendileri için tehdit olarak gören İsrail, gelişmeyi kınadı. İsrail yetkililerince yapılan açıklamada, "Dünya, İran ile yeni nükleer müzakerenin nerede ve ne zaman yapılacağını tartışırken İran, nükleer bomba elde etme yolunda hızla ilerliyor. Uluslararası toplum İran'ın nükleer silah edinmesine izin vermemeli" ifadeleri kullanıldı. İran'ın, 1970'li yıllardan bu yana uranyum zenginleştirmede kullandığı IR-1 santrifüjlerini değiştirmek için uzun süredir çaba gösterdiği iddia ediliyordu.