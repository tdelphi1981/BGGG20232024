Hükümet kararnamesiyle vilayet sayısı azaltıldı
İtalya'da Mario Monti liderliğindeki teknokrat hükümetin imzaladığı kararnameyle 86 olan vilayet sayısı 51'e düşürüldü.
 Avrupa'daki mali ekonomik krizin pençesinden kurtulmaya çabalayan ve yaklaşık bir senedir ağırlığı ekonomi alanında uzman kişilerden oluşan teknokrat bir kabine tarafından idare edilen İtalya'da, tasarruf tedbirleri kapsamında bazı vilayetlerin statüsü düşürülerek, coğrafi ve demografik şartlara uygun olarak en yakınındaki kentle birleştirildi.
          
 Monti kabinesinin yaz aylarında çıkarttığı ve ''Spending Review'' ismini verdiği 26 milyar avroluk tasarruf öngören paketin düzenlemelerinden olan vilayetlerin azaltılması uygulaması, kabine toplantısında son şeklini alarak kesinleşti. 1990 yılından bu yana hayata geçirilmek istenen ancak bir türlü yapılamayan bu uygulama ile devletin çok ciddi oranda tasarruf yapacağı belirtildi.
          
 Bakanlar Kurulu'nun ardından İçişleri Bakanı Annamaria Cancellieri ile kameraların karşısına geçen Kamu Yönetimi Bakanı Filippo Patroni Griffi, hükümetin, Spending Review yasasından hareketle, 86 olan vilayet sayısını 51'e düşürdüğünü açıklayarak, İtalya'nın yeni idari yapısını içeren bir haritayı basın mensuplarına gösterdi.
          
 ''Geri dönüşü olmayan bir süreç'' diyerek, attıkları adımın ülkenin geleceği için ne denli hayati olduğunu anlatan Bakan Griffi, vilayetlerin birleşme sürecinin Ocak 2013'te mevcut yerel yönetimlerin küçülmeye gitmesiyle başlayacağını bildirdi.
          
 Hükümetin belirlediği takvime göre, birleştirilen illerde yeni yönetimler için Kasım 2013'te seçim yapılacak, ardından 2014 yılının ilk ayında yeni idari bölünmenin tamamlanmasıyla 51 vilayet uygulaması resmen hayata geçecek.
          
 Birleşme sürecinden etkilenecek şehirlerden biri de İtalya'nın turistik simgelerinden eğik kulesiyle ünlü Pisa kenti. Türk turistlerin de yoğun olarak ziyaret ettiği kent, büyük çekişme içinde olduğu komşusu Livorno ile birleşecek.
         
 -İtalyanlardan destek-
          
 Ulusal gazetelerden La Stampa'nın internet sitesinde yapılan ankette ise gece geç saatlerde ortaya çıkan sonuçta, İtalyanların çoğunluğu, karara destek vermenin yanı sıra daha fazlasının da yapılabileceği görüşünde birleşti.
          
 Yaklaşık 6 bin 500 kişinin katıldığı ankette, katılımcılara ''evet doğru bir uygulama'', ''evet, hatta daha fazlası yapılabilirdi'' ve ''hayır, önceki uygulama daha iyiydi'' seçenekleri yönetildi.
          
 Ankette en fazla oyu yüzde 70 oranla ''evet, hatta daha fazlası yapılabilirdi'' seçeneğinin alması dikkati çekerken, ''evet, doğru bir uygulama'' seçeneği de yüzde 22 oranında oy alarak, hükümetin bu adımının, ankete katılanlar nezdinde büyük destek bulduğu ortaya çıktı. ''Hayır, önceki uygulama daha iyiydi'' seçeneğine ise yüzde 8 oranında oy çıktı.
          
 AA
  