ABD'de Sandy alarmı
ABD'de Sandy kasırgasının olası etkileri nedeniyle ''acil durum'' ilan edildi, Türk vatandaşları için kriz masası oluşturuldu.
 Sandy kasırgasının, bugün özellikle New York ve New Jersey bölgesinden başlayarak ABD'nin doğu kıyılarını vurması bekleniyor.
 Ancak, kasırganın etkisinin Philadelphia, başkent Washington DC, Baltimore ve Boston'a kadar uzanacağı öngörülüyor. Kasırganın, kuzey ve batıdan gelen soğuk hava dalgalarıyla birleşecek olması nedeniyle, tarihi bir kasırga olabileceği uyarıları yapılıyor.
 Ayın da dolunay halinde bulunmasının sel baskınlarını artırabileceği belirtiliyor. Kasırganın olası etkileri nedeniyle başkent Washington'da da ''acil durum'' ilan edildi.
 Bugün federal kurumlar ve okullar kapatıldı. Metro ve otobüs seferleri durduruldu. Başkentteki binlerce uçak seferi iptal edildi, şehirler arası tren seferleri de askıya alındı.
 New Jersey'de de halk endişeli
 Amerika'nın doğu yakasında New York ile uzun bir sınıra sahip olan New Jersey eyaletinde bazı sakinler kasırganın etkilemeyeceği tahmin edilen bölgelere doğru hareket etmeye başladı.
 New Jersey'in Manhattan'dan bir nehir ile ayrılan şehri Edgewater'da, kasırga nedeniyle bir günlüğüne tatil edilen okulların yarın da kapalı olacağı bildirildi.
 Bu arada belediyeler vatandaşları su ve temel gıdaları stoklama konusunda da uyarıyor.
 Bugün ve yarın New Jersey eyaletinde güvenlik nedeniyle elektrik ve gaz kesintisi yapılması da öngörülüyor.
 New York ve New Jersey bölgesinden başlayarak ABD'nin doğu bölgesine giriş yapması beklenen kasırganın etkisinin Phiadelphia, başkent Washington DC, Baltimore ve Boston'a kadar uzanacağı öngörülüyor. Kasırganın, kuzey ve batıdan gelen soğuk hava dalgalarıyla birleşecek olması nedeniyle, ''Tarihi bir kasırga'' olabileceği uyarıları yapılıyor. 
 Obama uyardı
 ABD Başkanı Barack Obama, pazartesi ve salı günkü seçim programlarını iptal ederek, Amerikan halkını Sandy kasırgasına yönelik uyardı.
 Türk Büyükelçiliğinden ''Kriz Çağrı Merkezi''
 Öte yandan, Türkiye'nin Washington Büyükelçiliği de Sandy kasırgasından etkilenebilecek Türk vatandaşlarının acil durumlarda temasa geçebilmeleri için Kriz Çağrı Merkezi oluşturdu.
 ABD'deki Türk vatandaşlarının ulaşabileceği Kriz Çağrı Merkezi'nin numaraları şöyle:
 ''-Normal mesai saatlerinde konsolosluk : +1-202-612-6740
 -24 saat kriz hattı: +1-202-612-6747 ve +1-202-812-8636''.
 THY seferlerini iptal etti 
 Türk Hava Yolları, Sandy Kasırgası nedeniyle bugün ve yarınki New York ve Washington seferlerini iptal etti. 
 THY'nin iptal edilen seferleri şöyle: 
 29 Ekim-TK 0003-İstanbul-New York
 29 Ekim-TK 0004-New York-İstanbul 
 29 Ekim-TK 0001-İstanbul-New York
 29 Ekim-TK 0007-İstanbul-Washington 
 30 Ekim-TK 0012-New York-İstanbul
 30 Ekim-TK 0008-Washington-İstanbul
 Kasırga haberi Birleşmiş Milletleri kapattırdı
 Birleşmiş Milletler'in (BM) New York'taki Genel Merkezi'nin basın ofisinden yapılan açıklamada, BM Genel Merkezi'nin bugün ve Sandy Kasırgası'nın etki durumuna göre Salı günü de kapalı olabileceği belirtildi.
 New York Borsası da bugün kapalı
 Öte yandan, New York'ta kasırga ile ilgili kırmızı alarm verilirken, akşam saat 7 itibariyle toplu taşım ulaşımı durduruldu. New York belediyesinin aldığı bir kararla metro ve otobüs seferleri ikinci bir duyuruya kadar iptal edilirken, New York şehrinde hayat durma noktasına geldi. Ayrıca New York Borsası'nın da pazartesi günü kapalı olacağı bildirildi.
 Hava tahmin raporlarından edinilen bilgiye göre, North Carolina eyaletine ulaşan Sandy Kasırgası saatte 75 mil hızla New York'a doğru ilerlediği belirlendi.
 Sandy kasırgasıyla petrol fiyatları geriliyor
 ABD ham petrolünün aralık ayı teslimi varil fiyatı bugünkü işlemlerde 77 sent azalarak 85,51 dolar, Londra Brent tipi ham petrolün aralık ayı teslimi varil fiyatı ise 74 sent azalarak 108,81 dolar seviyesinde bulunuyor.
 AA