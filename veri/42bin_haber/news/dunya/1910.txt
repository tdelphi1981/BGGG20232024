Mısırda 21 kişiye maçta şiddetten ölüm cezası verildi
Mısır'ın Port Said Stadyumu'ndaki futbol karşılaşmasında geçen sene 74 kişinin ölmesinin ardından açılan davada 21 sanık hakkında idam kararı verildi.
Port Said Caze Mahkemesi, geçen sene Şubat ayında El-Ehli (Kahire) ve El-Mısri (Port Said) takımlarının futbol karşılaşmasında 74 kişinin hayatını kaybetmesi sonucu başlatılan davada yargılanan 76 sanıktan 21'i hakkında idam kararı aldı.

Mahkeme, nihai karar için hakkında idam cezası verilen 21 sanığın dosyasının Mısır Cumhuriyet Müftüsü'ne sevk edilmesine karar verdi. Müftülüğün, söz konusu dava dosyası hakkındaki kararını, 9 Mart'ta açıklayacağı bildirildi.

Mahkeme sırasında salonda bulunan sanık yakınları, kararın açıklanmasından sonra baygınlık geçirirken, futbol karşılaşmasında hayatını kaybedenlerin yakınları ise kararı sevinçle karşıladı.

Mısır 1. Futbol Ligi'nde, El-Ehli (Kahire) ve El-Mısri (Port Said) takımlarının geçen yıl Şubat ayında oynadıkları maç sonrası çıkan olaylarda 74 kişi hayatını kaybetmiş, binden fazla kişi de yaralanmıştı.