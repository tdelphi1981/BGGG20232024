'Esad çekilmeye hazır'
Suriye Devlet Başkanı Beşşar Esad ile Şam'da görüşen Ürdün'den bir heyet, Esad'ın halkın anlaşmaları durumunda görevi bırakmaya hazır olduğunu söylediğini belirtti. CNN Arabic televizyonuna açıklama yapan heyetten Durğam Khaitan Helese ziyaretin Şam'dan gelen davet üzerine gerçekleştiğini söyledi.
Helese yaptığı açıklamada görüşmede Esad ile Suriye'deki krizin siyasi yollarla çözülmesi konusunun ele alındığını ifade etti. Helese "Esed, Suriye Muhalif Güçler Koalisyonu ile ilgili olumlu şeyler söyledi. Buna bağlı olarak diyolog konusunda olumlu karşılıyor. Esad, Suriyelilerin çözüm için diyalog konusunda uzlaşmaları durumunda görevi bırakmaya hazır olduğunu söyledi" diye konuştu.

Ürdün Barosu Sekreteri Semi Kharis başkanlığındaki heyet, Pazartesi günü Beşşar Esad'ı ziyaret ederek Ürdün halkının kendisine teveccühü adına cübbe giydirmişti. Semi Kharis Esad'a yönelik yaptığı konuşmada,"Ürdünlüler bu cübbeyi size göndererek büyük bir lider olduğunuzu söylememi istediler. Biz senin arkandayız. Senin sağında, solundayız. Sen varlığında ve yokluğunda her zaman aklımızda ve yüreğimizdesin." diyerek iltifatlarda bulunmuştu. Ürdün Baro Sekreteri,"Bu NATO'nun cübbelerine karşı Arap cübbesidir" ifadesini kullanmıştı. 

Kharis'in Esad'ı ziyaret etmesi, Ürdün'de büyük tepki topladı. Çeşitli siyasi ve toplum örgütleri yapılan ziyarete sert ifadelerle eleştirerek Ürdün halkı adına yapılan açıklamayı ise kabul etmediklerini ifade etti. 
Heyet, daha sonra yapılan açıklamanın yanlış anlaşıldığını ifade ederek, tüm Ürdünlüleri temsil etmediklerini duyurdu.