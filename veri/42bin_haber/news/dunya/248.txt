İleriye mi, değişime mi?
ABD, seçim kampanyasının sonuna geldi. Demokratlar'ın adayı Barack Obama, 1463 gün önce oturduğu Beyaz Saray koltuğunu kaptırmak istemiyor
 Cumhuriyetçi Mitt Romney ise hemen Obama'nın ensesinde. Kararsızlar ve küçük partiler, milyarlarca dolarlık harcamanın sonunda kazananı belirleyecek
 BD, 45. Başkan'ı seçmek için tüm hazırlıklarını bitirdi. Bugün seçmenlerin kullandığı oylar, gece yarısı 00.00'dan itibaren sayılmaya başlayacak. Demokrat Parti'nin adayı Başkan Barack Obama ile Cumhuriyetçi Parti'nin adayı Mitt Romney'den biri, Beyaz Saray'a giden yolu adımlayacak. Ancak başa baş giden yarışta, neredeyse son oy sayılana kadar seçimin galibi kesinleşmeyecek.
 FARK 1 PUANI GEÇTİ
 DÜN yayınlanan son anketler, Obama'nın finişten önce Romney karşısında yerini sağlamlaştırdığı yönünde. HuffPost'un anketine göre Obama yüzde 47.9'luk oranıyla, yüzde 46.8 oy oranına sahip Romney'nin önünde seyrediyor. Ancak başkan adayını belirleyecek en önemli konu, hala kararsız görünen eyaletler. Bu eyaletler arasında en önemlisi, 29 delegeye sahip Florida. Yapılan son anketlerde Romney yüzde 48.2'ye yüzde 48'le Obama'nın önünde. 18 delegeli Ohio ise Obama'yı gösteriyor. Obama'nın yüzde 49.1'lik oyuna karşılık Romney yüzde 45.7'de kalıyor. 15 delegeli Kuzey Carolina'da Romney 2 puan farkla (yüzde 49'a yüzde 47) son güne girerken, 13 delegeli Virginia yüzde 48.5 ile Obama lehine görünüyor. Bu eyalette Romney yüzde 46.8'de kalıyor.
 SANDY ÖNLEMLERİ
 Sandy kasırgasının etkili olduğu Connecticut’ta resmi makamlar, oy kullanılacak yerlerin büyük bölümüne elektriklerin geldiğini, seçim gününe kadar gelmeyen yerler olursa elektrik şirketlerinin buralara yedek jeneratör sağlayacağını belirtti. New York ve New Jersey'de de elektrik olmayan yerlerde oyların dijital yerine kağıt pusulalarla kullanılabilmesi için, lojistik ve personel hazırlığı yapılıyor. Ayrıca bu seçimlerde ilk kez felaket mağduru kayıtlı seçmenlere 'yurtdışında oturan seçmen' muamelesi yapılacak ve seçim akşamına kadar oylarını internet yoluyla kullanmalarına izin verilecek.
 
 Son mitingde Türk sürprizi
 BAŞKAN adayları, seçim kampanyalarının sonunda kararsız eyaletlere yoğunlaştı. Colorado Aurora'da seçmenleriyle buluşan Barack Obama’nın gündeminde ekonomi ve terörle mücadele vardı. Obama “2008’de, Büyük Buhran’dan beri gördüğümüz en büyük ekonomik krizin ve iki savaşın ortasında bulunuyorduk. Bugün ise ekonimimiz 5.5 milyondan fazla yeni istihdam alanı oluşturdu. Amerikan otomotiv endüstrisi yeniden zirvede. Irak'taki savaş bitti, Afganistan'daki bitiyor. El Kaide çöküşte, Usame Bin Ladin öldü. Son dört yılda oldukça ilerledik' dedi. Mitingi izleyen bazı Türk kökenli seçmenlerin de Obama ile tokalaştığı objektiflere yansıdı.
 SEÇİM kampanyasının son gününde Virginia'daki taraftarlarının karşısına 'gerçek değişim' sloganıyla çıkan Mitt Romney ise, Obama'nın vadettiği değişimi gerçekleştiremediğini savundu. Romney 'Başkan Obama değişim vaat etti ama bunu sağlayamadı. Ben sadece değişim vaat etmiyorum, bunu tamamlamayı da vaat ediyorum. Olimpiyatları yoluna koymaya yardımcı oldum ve demokratik bir yasama ile eyaletimi bütçe açığından bütçe fazlasına, işsizlikten istihdama, yüksek vergilerden yüksek ev sahibi olma oranına taşıdım' dedi. Romney seçmenlerine 'Bundan dolayı başkanlık için yarışıyorum. Ben halkın gidişatını nasıl değiştireceğimi biliyorum' diye seslendi.
 Büyüklerin kaderi küçüklerin elinde
 ABD seçimleri öncesi hesaba dahi katılmayan küçük partiler, çok küçük puan farkı nedeniyle seçimlerin kaderini değiştirebilir. Son beş seçimden ikisinde, üçüncü ismin aldığı oylar etkili oldu. 1992'de milyoner aday Ross Perot, Cumhuriyetçi George Bush'un önünü keserek, Demokrat Bill Clinton'ın yüzde 43 oyla başkan seçilmesinde önemli rol oynadı. 2004'te de Florida'da Ralph Nader'ın oyları bölmesi sonucu Al Gore George W. Bush'a kaybetti. Kamuoyu araştırma şirketi Public Policy Polling'in çalışmasına göre, Virginia'da Barack Obama üç puan önde görünüyor. Ancak buna Özgürlükçü Parti, Anayasa Partisi ve Yeşil Parti adayları eklenince Obama ile Romney arasında 4 puanlık fark oluşuyor.
 5 dostundan biri Erdoğan
 ABD seçimleri, Başbakan Recep Tayyip Erdoğan tarafından farklı bir gözle izlenecek. Erdoğan'ı 'dostluk ve güven bağı kurduğu' 5 lider arasında sayan Barack Obama, yeniden başkan olabilmek için büyük bir heyecan yaşayacak.
 OBAMA ocak ayında Time Dergisi'ne verdiği mülakatta, çeşitli liderlerle dostluk ve güven bağları oluşturabildiğine dikkat çekerken, Almanya Başbakanı Angela Merkel, İngiltere Başbakanı David Cameron, Hindistan Başbakanı Manmohan Singh ve Güney Kore Devlet Başkanı Lee Myung -Bak ile birlikte Erdoğan'ı da saydı. Tanınmış yazar Fareed Zakaria'nın, yabancı liderlerle ilişkisi üzerine Obama verdiği yanıtta şunları söyledi:
 SÖZLERİNE İNANIYORUZ
 'BENCE Angela Merkel ya da Başbakan Singh ya da Başkan Lee ya da Başbakan Recep Tayyip Erdoğan ya da David Cameron'a sorduğunuz zaman onlar, başkanlığa karşı yüksek düzeyde güven ve inanca sahip olduklarını söyleyeceklerdir. Söylediklerine inanıyoruz. Taahhütlerinin doğrultusunda ilerleyeceklerine inanıyoruz. Onların bizim çıkarlarımız ve ilgilerimiz için dikkat göstereceklerini düşünüyoruz.'
 'FLORİDA' KORKUSU
 BAŞKAN adaylarının en çok yoğunlaştıkları eyalet kuşkusuz Florida. 29 delegesiyle belirleyici bir noktada duran Florida, 2000 seçimlerinde başkanın kaderini belirlemişti. O seçimlerde Demokrat Al Gore ve Cumhuriyetçi George W. Bush hemen hemen eşit oy kazanmış, sonuç Florida'ya kalmıştı. Haftalar süren tartışmalar sonucu ABD Yüksek Mahkemesi sonuçları kesinleştirmiş ve Bush yaklaşık 500 oy farkla Beyaz Saray biletini kazanmıştı. Özellikle kararsız eyaletlerde aynı durumun yaşanması halinde gelecek itirazlar eyalet yasalarına göre, 11 Aralık'a kadar kesinleştirilecek.
 O ihtimal gerçekleşir mi?
 İNGİLİZ Daily Telegraph gazetesi, iki adaya olan desteğin neredeyse eşit olduğunu gözler önüne serdiğini, bunun da seçim sonunda bir sürprizle sonuçlanabileceğini yazdı. Gazete, ABD seçim kanunları nedeniyle Cumhuriyetçi aday Mitt Romney'nin Başkan, Demokrat Joe Biden'ın da Başkan Yardımcısı seçilebileceğini dile getirdi. Haberde 'Obama ve Romney'e olan destek birbirine çok yakın. ABD Anayasası'na göre, iki adayın da 269 delege alması durumunda Temsilciler Meclisi Başkan'ı; Senato da Başkan Yardımcısı'nı seçiyor. Temsilciler Meclisi'nde çoğunluğun Cumhuriyetçiler'den; Senato'da da Demokratlar'dan oluşması beklendiği için, bu ilginç senaryo gerçekleşebilir' denildi.
 Romney ile İsrail daha zor
 ABD'DE dış politika seçmen tercihlerini etkilemede öncelikli bir yere sahip değil. Ancak başkan adaylarının dış politika açıları tüm ülkeleri ilgilendiriyor. İki aday arasındaki dikkat çekici farklardan biri, Mitt Romney'nin Suriye'deki muhaliflere ağır silahlar verilmesini savunması. Romney ayrıca Barack Obama döneminde nükleer silaha yaklaştığını söylediği İran'a da daha sert yaptırımlar istiyor. Yine Romney, seçilmesi halinde ilk gezisini Kahire ya da Ankara'ya değil Kudüs'e yapacağını açıkladı. Bu söylem, Türkiye'nin İsrail ile ilişkilerini normalleştirme konusunda ileri sürdüğü şartlar ve İsrail'in bakışı nedeniyle ilişkilerin zorlanacağını gösteriyor. Obama ise Ortadoğu politikasında Türkiye ve Mısır'ın görüş ve desteğine önem veriyor.