İrsen Küçük'ün başkanlığı iptal
Lefkoşa Kaza Mahkemesi, Başbakan İrsen Küçük'ün Ulusal Birlik Partisi kurultayında genel başkan ilan edilmesini parti tüzüğüne aykırı bularak iptaline hükmetti 
 UBP Gazimağusa Milletvekili Ahmet Kaşif'in, başkanlık seçimlerinde ''ikinci tura gidilmediği için parti tüzüğünün çiğnendiği'' gerekçesiyle açtığı davanın kararı açıklandı.
 
 Lefkoşa Kaza Mahkemesi, 21 Ekim'de yapılan UBP Kurultayı'ndaki başkanlık seçimini geçersiz saydı. Mahkeme, İrsen Küçük ve Ahmet Kaşif arasında yapılan seçimde, tüzüğe göre hiçbir adayın genel başkan seçilmediği kararını verdi.
 
 Mahkeme kararına göre, Kaşif ile Küçük 10 gün içerisinde yapılacak kurultayda yeniden yarışacak.
 
 Davaya bakan Lefkoşa Kaza Mahkemesi Başkanı Kıdemli Yargıç Emine Dizdarlı, UBP Kurultayı'nda İrsen Küçük'ün genel başkan seçildiğinin ilan edilmesinin parti tüzüğüne aykırı olduğunu belirterek, bunun iptaline karar verdi.
 
 Başbakan İrsen Küçük'ün avukatlarından Ergin Ulunay ise ilk etapta Mahkeme daha sonra Yüksek Mahkeme'de istinaf haklarını kullanacaklarından 10 günlük sürenin en az 3 aya uzatılması için gerekli müracaatları yapacaklarını söyledi.