Suriye sınırından Türkiye'ye geçişler durduruldu
Suriye'nin Resulayn kentinde Suriye ordusu ile muhalifler arasında devam eden çatışmalardan kaçan yüzlerce Suriyeli, Türkiye sınırına akın etti.
Kamplardaki kontenjanın dolması nedeniyle Türkiye'ye sığınmak isteyen Suriyelilerin sınırın öbür tarafında bekletilme kararı alınmasının ardından sınırda yığılmalar yaşandı. Sabah saatlerinden itibaren çocukları ile Türkiye sınırına akın eden Suriyeliler, Şenyurt sınır kapısının hemen yanında bulunan tel örgülerin arkasında Türkiye'ye geçmek için bekliyor. Rasulayn ve Haseki'den gelen yaklaşık 150 Suriyeli sığınmacı, Türkiye'ye giriş yapmak için Türk yetkililerin iznini beklemek zorunda kaldı. Sadece Türk pasaportu taşıyan vatandaşlara geçişine izin verilirken diğer Suriyelilerin ise sınırdaki bekleyişi sürüyor. 

Geçişler durduruldu

Şenyurt'ta yaşanan geçişleri yerinde incelemek için sınıra gelen Mardin Vali Yardımcısı Müfit Gültekin, Suriye sınırında incelemelerde bulundu. Kızılay yetkilileri ile sınırda sığınmacıları ziyaret eden Vali Gültekin, "Şu anki sığınmacılar için sınırın öbür tarafından tutma kararı alındı. Çünkü kampların kontenjanları doldu. Mecbur kalmadıkça sınırın öbür tarafında tutacağız. Bize gelen talimat budur. Şu anda durum tespiti yapıyoruz. Başbakanlık Afet Acil Durum Başkanlığı'nın talimatları doğrultusunda hareket ediyoruz. Bu sayı artabilir. Karşı tarafın durumuna bağlı. Ama bu saatten sonra kimseyi alamayacağız. Sadece Türk pasaportu taşıyan vatandaşları akrabalarının yanına alıyoruz." dedi

Derbisiye kentinde 30 yıldan beri yaşayan kardeşini bekleyen Neriman Demir ise Suriye'de yaşanan çatışmalardan dolayı karşı tarafta kardeşinin ve ailesinin zulümden kaçtığını ancak sınırda beklediğini söyledi. Demir, "Şu anda onları bekliyorum. Tel örgülerin arkasında Türkiye'ye geçmelerini bekliyoruz." diye konuştu.