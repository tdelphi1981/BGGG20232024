ABD göktaşı madeni için kolları sıvadı
Göktaşı madenciliği için bir ABD’li firma daha kolları sıvadı.
 ABD’de yeni kurulan ‘Deep Space Industries’ (DSI) şirketi, uzaydaki tonlarca değerli maden içeren asteroitlere gözünü dikti. DSI, geçtiğimiz yıl ilk adımı atan ‘Planetary Resources’ın ardından bu yarışa katılan ikinci firma olacak.
 Uzay araştırmaları ve doğal kaynak sektörlerini bir araya getirerek küresel ekonomiye trilyonlarca dolar katkı yapmayı hedefleyen bir grup zengin girişimci ve mühendis, ABD’nin California eyaletindeki Santa Monica kentinde DSI şirketini kurdu. Santa Monica’daki Uçuş Müzesi’nde basın toplantısı düzenleyen firma yetkilileri, Dünya’ya yakın göktaşlarını işlemek, elde edilen hammaddelerle uydulara yakıt sağlamak ve yörüngede bileşenler üretmeyi amaçladıklarını bildirdi.
 DSI’nin ilk görevi 2015’te ‘Firefly’ adı verilen 25 kilogramlık küçük bir uzay aracını fırlatmak olacak. 6 ay boyunca uzayda görev alacak olan Firefly, işlenecek asteroitlerin belirlenmesinde kullanılacak.
 “HER YIL DÜNYA’NIN ÇEVRESİNDE 1000 YENİ GÖKTAŞI KEŞFEDİLİYOR” 
 Deep Space Industries Başkanı David Gump, “Her yıl gezegenimizin etrafında irili ufaklı 1000 asteroit keşfediliyor. Büyük çoğunda su, nikel ve metan gazı olduğu düşünülüyor. Metan gazı yakıta dönüştürülebilir. Nikel, uzayda bileşen üretiminde kullanılabilir” dedi. Gump, yerkürenin etrafında bulunan 9 bin 500’den fazla asteroitin çok önemli ve büyük bir kaynak olduğunu belirtti.
 20 milyon dolara mal olacak Firefly projesinin ardından 2016’da uzaya gönderilecek ‘Dragonfly’ uzay aracı, belirlenen asteroitlerden 23 – 45 kilogram arasında örnekler getirecek. Şirketin nihai hedefi, 2020’den sonra asteroitlerden yakıt ve değerli madenler elde edebilen bir robotik gemi filosuna sahip olmak.
 Geçtiğimiz yıl Nisan ayında da Google’ın patronları, ünlü yönetmen James Cameron ve uzay araştırmalarına verdikleri destekle tanınan bazı ünlü isimler, dev bir proje için güçlerini birleştirmiş, Planetary Resources adlı şirketi kurarak göktaşlarında maden aramaya karar vermişlerdi. 
  