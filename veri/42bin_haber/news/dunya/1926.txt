Mısır'da 21 kişiye idam cezası
Mısır'da geçen yıl bir futbol karşılaşmasında 74 kişinin ölmesine ilişkin davada, 21 sanığa idam cezası verildi. Kararın ardından çıkan olaylarda 22 kişi öldü. Port Said Caze Mahkemesi, geçen sene Şubat ayında El-Ehli (Kahire) ve El-Mısri (Port Said) takımlarının futbol karşılaşmasında 74 kişinin hayatını kaybetmesi sonucu başlatılan davada yargılanan 76 sanıktan 21'i hakkında idam kararı aldı.

Mahkeme, nihai karar için hakkında idam cezası verilen 21 sanığın dosyasının Mısır Cumhuriyet Müftüsü'ne sevk edilmesine karar verdi. Müftülüğün, söz konusu dava dosyası hakkındaki kararını, 9 Mart'ta açıklayacağı bildirildi. Mahkeme sırasında salonda bulunan sanık yakınları, kararın açıklanmasından sonra baygınlık geçirirken, futbol karşılaşmasında hayatını kaybedenlerin yakınları ise kararı sevinçle karşıladı.

Mısır 1. Futbol Ligi'nde, El-Ehli (Kahire) ve El-Mısri (Port Said) takımlarının geçen yıl Şubat ayında oynadıkları maç sonrası çıkan olaylarda 74 kişi hayatını kaybetmiş, binden fazla kişi de yaralanmıştı.

İdam kararına gösterilen tepkiler üzerine çıkan olaylarda 2'si polis 22 kişi öldü, 70 kişi de yaralandı. Hakkında idam kararı verilen 21 sanığın yakınları, kararı protesto etmek için Port Said kentinde tutukluların bulunduğu hapishanenin önünde toplandı.

Mısır Sağlık Bakanlığı'ndan yapılan açıklamaya göre, güvenlik güçleri ve göstericiler arasında çıkan arbedede 2'si polis 22 kişi öldü, 70 kişi de yaralandı. Yaralıların tedavi için hastaneye sevk edildiği kaydedildi. Ölü ve yaralı sayısının artmasından endişe edildiği açıklandı.

Ayrıca göstericiler, bölgedeki araçları tahrip ederek basın mensuplarına saldırdı. Olaylar sırasında bölgede bulunan AA ekibi de saldırılara maruz
kalmamak için çevre binalardan birine sığındı. Bölgedeki çatışmaların kontrol altına alınması için Mısır ordusuna bağlı zırhlı araçların olay yerine sevk edildiği belirtildi.

Kararı kutlayanlar

Kendilerini "El-Ultras" olarak adlandıran futbol taraftar grubu ve futbol karşılaşmasında hayatını kaybedenlerin yakınları ise 21 sanık hakkında
idam kararı verilmesini kutlamak için sokaklara döküldü. "El-Ultras" taraftar grubu adına toplanan onlarca kişi, gösteride mahkemenin aldığı idam kararının adil olduğunu belirterek, kararı destekleyen sloganlar attı.

Öte yandan Mısır Cumhurbaşkanlığı'ndan yapılan açıklamada, Cumhurbaşkanı Muhammed Mursi'nin, ülkede yaşanan olaylar nedeniyle bugün gerçekleştirmeyi planladığı Etiyopya ziyaretini iptal ettiği duyuruldu.