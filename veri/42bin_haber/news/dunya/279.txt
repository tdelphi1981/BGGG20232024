‘Orta Asya+Japonya’ toplantısı Tokyo'da yapılacak
Japonya, Orta Asya ülkeleri ile olan ilişkilerini üst düzeye çıkarmak için yoğun çaba sarfediyor. Japon hükümeti, Orta Asya ülkeleri ile ilişkileri geliştirmek adına dışişleri bakanları düzeyinde bir toplantı başlattı. Sözkonusu toplantının dördüncüsü Japonya'nın başkenti Tokyo'da yapılacak.
 Geleneksel hale gelen 'Orta Asya+Japonya' Dışişleri Bakanları Toplantısı, 10 Kasım tarihinde gerçekleşecek. Japonya'nın ev sahipliğine yapılacak toplantıya, Türkmenistan, Kazakistan, Kırgızistan, Tacikistan ve Özbekistan dışişleri bakanları katılacak.
 Edinilen bilgilere göre, bakanlar düzeyindeki toplantıda ülkeler arasındaki ekonomik ilişkilerin geliştirilmesine yönelik konular ele alınacak. Bakanlar, ticaret, yatırım, enerji, çevre ve bölgesel güvenlik konularında görüş alış-verişinde bulunacaklar.
 Toplantı kapsamında konuk bakanlar, Japonya Başbakanı Yoşihiko Noda tarafından kabul edilecek. Bu arada, Tacikistan Dışişleri Bakanı Hamrohon Zarifi sözkonusu toplantıya katılmak için bugün Japonya'ya gitti.
 "Orta Asya+Japonya" bakanlar toplantısı, Japonya hükümeti tarafından bölge ülkeleri ile çok yönlü işbirliğini geliştirmek adına başlatıldı. 'Orta Asya+Japonya' Diyalog Toplantısı'nın ilki 2004'de Kazakistan'da, ikincisi 2006'da Japonya'da ve üçüncüsü 2010'da Özbekistan'da yapılmıştı.
 CİHAN
  