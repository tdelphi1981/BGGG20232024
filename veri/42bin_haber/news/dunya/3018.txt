Fransa'yı sarsan aile dramında başbakan devreye girdi
Fransa'nın Rennes kentinde, oğlunu görme hakkı elinden alınan babanın cuma günü dev bir vincin üzerinde başlattığı protesto eylemi sürüyor.
Polisin tüm ısrarlarına rağmen, üç gündür dev vincin üzerinde bulunan 42 yaşındaki baba, aşağı inmesi için bir türlü ikna edilemiyor.

Fransız medyasının ilgi odağı haline gelen Serge Charnay isimli babanın dramını televizyon kanalları zaman zaman canlı yayınlarla izleyicilerine aktarıyor.

Öfkeli baba, yetkililere gönderdiği mesajlarda oğlunu tekrar görme hakkı kendisine tanınan kadar vincin üzerinde inmeyeceğini tekrarlıyor.

-Başbakan devrede-

Oğlunu görme hakkı tanınıncaya kadar eylemini sürdüreceğini söyleyen Serge Charnay, dev vincin üzerine elindeki boyalarla 'çocukları yargıdan koruyalım' yazmıştı.

Fransız kamuoyunda geniş yankı uyandıran eylem, Başbakan Jean-Marc Ayrault'nun de devreye girmesiyle adeta 'devlet meselesi' haline geldi.

Ayrault, Adalet Bakanı Christiane Taubira ve Aileden Sorumlu Bakan Dominique Bertinotti'den, konuyla ilgili olarak başta babaları koruma derneği olmak üzere ilgili sivil toplum örgütleri temsilcileriyle acil toplantı yapılmasını istedi.

Fransız mahkemesi, daha önce çocuğunu kaçırdığı gerekçesiyle Charnay'in oğlu Benoit'yı görme hakkını iki yıl önce elinden almıştı.