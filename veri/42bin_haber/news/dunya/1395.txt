Cezayirli siyasetçi Belhac gözaltında
 
 Belhac’ın basın bürosundan yapılan açıklamada, Cezayir emniyet güçlerinin, Fransa’nın Mali’ye müdahalesini protesto gösterisinde, kapatılan FIS’in Genel Başkan Yardımcısı Ali Belhac’ı gözaltına aldığı ve nereye götürüldüğü hakkında bilgi verilmediği belirtildi. FIS’in açıklamasında, Fransa’nın Mali’ye askeri müdahalesi nedeniyle Fransız Büyükelçisi’nin Cezayir’den sınırdışı edilmesi gerektiği belitilirken, Mali’deki silahlı grupların vurulması için Fransız savaş uçaklarına hava sahasını açan Cezayir yönetimi kınandı.
  
 'MÜSLÜMAN MALI'YE DÜŞMANCA SALDIRI'
  
 
 Belhac, Pazar günü yaptığı basın açıklamasında, Fransa’nın Mali’ye askeri müdahalesini "Fransa devletinin, Müslüman Mali devletine düşmanca saldırısı" olarak nitelemişti. Cezayirli politikacı, 1992 genel seçimlerinin ilk turunu kazanmasının ardından ikinci tura beş gün kala gerçekleşen darbe sonucu kapatılan FIS’in ikinci adamı olarak tanınıyor. Belhac, partinin genel başkanı Abbas Medeni ile birlikte tutuklanmıştı. FIS lideri, "şiddete teşvik" suçlamasıyla yargılanmış, 11 yıllık hapis hayatından sonra 2003’te özgürlüğüne kavuşmuştu.
 Mali’de geçen yıl Ocak ayında ülkenin kuzeyinde başlayan isyan, Mart ayındaki askeri darbenin neden olduğu otorite boşluğuyla büyümüş, ülkenin yarıdan fazlası isyancıların kontrolüne girmişti. 
 AMERİKA VE İNGİLTERE LOJİSTİK DESTEK VERİYOR
  
 BM Güvenlik Konseyi, Fransa’nın da yoğun çabaları sonucu Afrika ülkelerinin ortak askeri gücünün kuzeydeki gruplara müdahale etmesi için yetki vermişti. Ancak Eylül ayında yapılması beklenen müdahaleden önce Mali hükümetinin çağrısı üzerine Fransa, 12 Ocak’ta hava saldırılarına başladı. Fransa’ya Amerika ve İngiltere başta olmak üzere birçok Batı ülkesi de lojistik, haberleşme ve ulaştırma gibi konularda destek veriyor. Mali’nin kuzeyinde hakimiyet kuran en büyük 3 silahlı grup Ensaruddin, Tevhid ve Cihad Hareketi, Mağrib El Kaidesi, ülkede dini inançlara dayalı bir yönetim kurulmasını istiyor.
 
  