Ölüyü bile tiraja alet ediyorlar
Engelliler Olimpiyatı'nın altın madalyalı yıldızlarından Güney Afrikalı atlet Oscar Pistorius'un manken kız arkadaşı Reeva Steenkamp'ı öldürdüğü suçlamasının şok etkisi sürerken, İngiltere gazetelerinde bu haberin veriliş biçimi bir medya tartışması başlattı.
Guardian gazetesinde yer alan yorum yazısında, kadına yönelik şiddetin magazin ağırlıklı basında işlenme ve aktarılma biçimi eleştiriliyor.

Guardian yazarı Marina Hyde'ın kaleme aldığı makalede, Reeva Steenkamp'in cenazesi daha morgda bekletilirken, kimi gazetelerde 'bikinili güneşlenirken' görülen fotoğrafının habere eşlik ettiği vurgulanıyor.

Yazar, bu durumu öldürülmüş bir kişinin bedeni üzerinden tiraj elde etme çabası olarak eleştiriyor.

Milyarder işadamı Rupert Murdoch'un kurduğu basın devinin önemli yayın organı Sun gazetesi, 3. sayfasında kadınların bedenlerini açık bir şekilde sergilediği fotoğraflara yer veriyor.

Marina Hyde, cinayet kurbanı manken Reeva Steenkamp'in bikinili fotoğrafının birinci sayfadan verildiği dünkü sayısında Sun gazetesinin 3. sayfa kızını kullanmamasını dikkat çekici buluyor.

Yazar, alaycı bir ifadeyle, her gün bir manken öldürülürse Sun gazetesinin de 3. sayfasına soyunuk poz veren genç kadın fotoğrafı arayıp seçme zahmetinden kurtulacağını söylüyor.

Tirajın şartı: Bikinili foto

Eskiden Sun gazetesinde çalışmış olan Hyde, bu yıllarda 'iyi haber' değil ama ünlülerin özel hayatlarından 'özel' fotoğrafların tiraj getirdiği 'gerçeği'nin muhabir kadrosuna tiraj biriminden bir şirket çalışanı tarafından anlatıldığını özel bir bilgi olarak aktarıyor.

Marina Hyde'a göre, Kraliyet ailesi ya da ünlü futbolcu haberlerinin de satışı artırmasına rağmen, bu haberlerin az sayıda olduğunu söyleyen tiraj sorumlusu, bikinili bir manken fotoğrafının daha çok satış getireceğini Sun çalışanlarına özellikle salık vermiş.

Guardian'daki yazıda, Güney Afrikalı manken Reeva Steenkamp'in, kadın haberlerinin ana eksenini oluşturan cinayet ve şiddetteki yerini aldığı kaydediliyor.

Marina Hyde, öldürülen kuaför çalışanı bir kadının işyerinde saç yaparken ya da öldürülen kadın bir öğrencinin kütüphanede çalışırken görüldüğü resimler kapak fotoğrafı yapılırsa, ölmüş bir kişinin bedeni üzerinden kar elde edilmeye çalışıldığı suçlamasını geri çekeceğini yazıyor.

BBC