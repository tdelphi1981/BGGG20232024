Milliyetçi Bask Hareketi kararı yerinde bulundu
 
 İspanya’nın Bask bölgesindeki sol görüşlü ve ayrılıkçı politika yürüten "izquierda abertzale" adlı harekete bağlı olan ve 2007 yılındaki yerel seçimlerde Bask bölgesinde 337, Navarra bölgesinde 93 belediyeye üye sokan ANV, AB terör örgütleri listesinde bulunan ETA ile bağlantısı olduğu gerekçesiyle 2008 yılında yasadışı ilan edilip, kapatılmıştı. 
 İSPANYOL DEMOKTRASİSİ İÇİN TEHLİKE
  
 2009 yılında İspanya Anayasa Mahkemesi’nin kararıyla yasadışı olduğu onaylanan ANV, karara itiraz için başvurduğu AİHM’den herhangi bir sonuç elde edemedi. AİHM, bugün açıkladığı kararda, ANV’nin "İspanyol demokrasisi için büyük bir tehlike oluşturduğuna" kanaat getirip, ANV’nin "bir sosyal gereksinime karşılık olarak yasadışı ilan edildiğini" belirtti. 
 AİHM, İspanyol devletinin ANV’yi yasadışı ilan ederek, Avrupa İnsan Hakları Sözleşmesi’nin 10. ve 11. maddelerini (toplanma özgürlüğü hakkı ve ifade özgürlüğü hakkı) ihlal etmediğine de işaret etti. Öte yandan Bask bölgesinde mevcut durumda "izquierda abertzale"nin uzantısı olarak siyaset yapan ve Bask’taki en büyük 2. siyasi güç olan Bildu, AİHM’nin ANV ile ilgili kararını, "üzüntü verici ve anlaşılmaz" olarak niteleyen bir açıklama yaptı. İspanya’da ETA’ya bağlı oldukları gerekçesiyle ilk olarak 2003 yılında Batasuna partisi, daha sonra da 2008 yılında Milliyetçi Bask Hareketi (ANV) ve Bask Toprakları Komünist Partisi (PCTV) yasadışı ilan edilmişti.