Kadirov, Fransız aktör Depardieuyu ağırladı
Yüksek vergiler nedeni ile Rusya vatandaşlığını tercih eden Fransız aktör Gerard Depardieu, önceki gün Rusya'nın Saransk kentine gelerek oturum kaydını yaptırdı.
Rusya Devlet Başkanı Vladimir Putin'in elinden aldığı pasaporta oturum mührü de vurulan ünlü aktör, bundan sonrası için Rusya'da yaşamayı planladığını söyledi. 

Depardieu'nun Saransk kentinden sonra ikinci adresi Çeçenistan'ın başkenti Grozni oldu. Çeçenistan lideri Ramazan Kadirov, Fransız aktörü uçağın kapısında karşıladı. 

Rusya yönetiminin kendisine vatandaşlık verdiği için memnun olduklarını ifade eden Kadirov, "Allah'a şükür öyle zaman geldi ki, dünyaca ünlü insanlar ülkemizde yaşamayı tercih ediyor." dedi.

Çeçenistan'a ikinci kez geldiğini kaydeden Depardieu, "Çeçen halkını ve insanlarını çok seviyorum. Çok samimi ve dost insanlar." değerlendirmesinde bulundu.

Fransız aktör Çeçen sanatçı, yönetmen ve öğrencilerle bir araya geldi. Çeçen lider Kadirov'la birlikte yemek yedi ve çocukların sergiledikleri birbirinden hareketli Kafkas danslarını izledi.