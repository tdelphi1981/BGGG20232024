Esad'ın hesaplarını değiştirecek
 
 Amerika Birleşik Devletleri Dışişleri Bakanı John Kerry, Suriye'deki krize ilişkin açıklamalarda bulundu. Ürdün Dışişleri Bakanı Nasır Cude ile yaptığı ortak basın toplantısında konuşan Kerry, "Esad'ın görevden ayrılmasıyla neticelenecek siyasi çözümden yanayız" dedi. Esad'ın iktidarda kalma hesaplarının nasıl değiştirileceğine dair fikirleri olduğuna değinen Kerry, bu fikirleri bu ay içerisinde gerçekleştireceği ilk yurt dışı turunda Avrupalı ve Ortadoğulu liderlerle paylaşacağını söyledi. Kerry'nin ilk yurt dışı turunda ziyaret edeceği ülkeler arasında Türkiye de yer alıyor. 
 SORUNU ELE ALMALIYIZ
  
 Esad'ın Suriye muhalefetiyle müzakere edilmiş bir çözüme girme noktasında ikna edilebileceği ümidini dile getiren Kerry, ''Esad'ın şu anki hesaplarıyla ilgili sorunu ele almaya ihtiyacımız var. Onun şu anki algılamalarını değiştirmek için yapılabilecek ilave şeyler olduğuna inanıyorum. Bunların ayrıntılarına şimdi girmeyeceğim ancak neler önerebileceğimize dair iyi bir hissiyatım var. Ancak kamuoyuna herhangi bir açıklama yapmaya başlamadan önce birçok oyuncuyla istişare etmemiz gerekiyor'' dedi. 
 "KOLAY BİR HEDEF DEĞİL" 
  
 Kerry, ''Sizi temin ederim ki hedefim, Esad'ın hesaplarını değiştirdiğimizi, müzakere edilmiş bir neticeye sahip olduğumuzu ve şiddetin azaltıldığını görmek. Bu mümkün olmayabilir. Burada durup size bunun otomatik ya da kolayca başarılabilir bir hedef olduğunu söylemeyeceğim. Son ayların akışı içerisinde ortaya çıkan çok sayıda unsur var. Ancak kendimize, Suriye halkına ve dünyaya, bu müzakere edilmiş neticeyi başarmanın yollarını araştırmak için her türlü çabayı sergileme yönünde bir borcumuz var ve bunu yapmaya niyetliyiz'' diye konuştu.  
 RUSYA'DAN ÜMİTLİ
  
 Rusya ve ABD'nin bu konuda şu ankinden daha fazla ortak zemin bulabilmesi için bir denklemin olabileceğinden ümitli olduğunu ifade eden Kerry, bu ay içerisinde düzenleyeceği ilk yurt dışı ziyaretinde, Esad'ın hesapları konusunda nelerin yapılabileceği ve bu konuda nasıl bir etkide bulunabilecekleri hususunu ele almayı planladığını sözlerine ekledi. 
 NTVMSNBC