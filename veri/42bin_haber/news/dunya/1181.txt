Köşeye sıkışan Esad’dan Hatay çıkışı
Suriye Devlet Başkanı Beşşar Esed'in, bugün ülkedeki kriz ile ilgili halka hitaben konuşma yapacağı bildirildi.
 İyice köşeye sıkışan Esed'in,  konuşmasında Türkiye ile Suriye arasında en büyük sorunu oluşturan Hatay dosyasını gündeme getirerek, gerilen ilişkilere farklı bir boyut kazandırmaya çalışacağı ifade ediliyor.
 Suriye devlet medyası, Esed'in bugün bir konuşma yapacağını duyurdu. Lübnan'da yayınlanan El Ahbar gazetesi de Esed'in yakın bir zamanda ülkedeki krizin çözümü konusunda şartlarını içeren konuşma yapacağını yazmıştı. Esed'in konuşmasında görevi bırakmayacağı ve 2014 cumhurbaşkanlığı seçimlerinde aday olacağı mesajını vereceği belirtiliyor. Gazete, Suriye Devlet Başkanı'nın konuşmasında Hatay sorununun da gündeme getireceği iddia etti. Konuşmanın içeriğinin  Esed'in Moskova'ya Dışişleri Bakan Yardımcısı Faysal Mikdad ile gönderdiği metin ile büyük ölçüde örtüştüğü ifade ediliyor.
 Faysal Mikdad,  Rusya'ya çözüm konusunda Esed'in görüşlerini iletmişti.  Esed'in  gelecek yıl yapılacak cumhurbaşkanlığı seçimlerine aday olmaya muhaliflerin karşı çıkmaması durumunda,  "Cenevre 2" kararlarını kabul edeceği ifade ediliyor.
 Söz konusu Cenevre kararlarında; ateşkesin sağlanması, ateşkesin kontrolü amacıyla uluslararası gözlemcilerin Suriye'de bulunması,  yeni anayasa için komisyonun oluşturulması,  geniş tabanlı geçici  bir hükümetin iş başı yapması, uluslararası gözlemcilerin gözetiminde parlamento seçimlerinin yapılması yer alıyor. 
 HATAY SORUNUNU GÜNDEME GETİRECEK
 Öte yandan Esed konuşmasında Orta Doğu'da "Genel Çözüm Öngörüsü" adını taşıyan görüşlerini aktaracak. Filistin ve Lübnan başta olmak üzere bölgedeki hassas konular hakkında fikrini beyan edecek  Esed'in,  Türkiye ile dondurulan Hatay sorununu dile getireceği  ve İsrail'in işgalindeki  Golan Tepeleri'nin iadesi için mücadele edeceklerini  anlatacağı kaydediliyor. Esed'in uzun bir aradan sonra ilk defa Hatay sorununu raftan indirmesi, Türkiye'ye ile gerilen ilişkilere farklı bir boyut kazandırması bekleniyor.
 Suriye liderinin konuşmasında Filistin ve Lübnan'daki direnişe destek verdiklerini dile getireceği ifade ediliyor.
 Gazetenin haberine göre Esed, konuşmasında yönetimin ülkedeki krizi bitirmeye kararlı olduğunu, bunun da zaman alacağını anlatacak. Muhaliflerin ne uzun ne de kısa vadede zafer elde edemeyeceğini iddia edecek  Esed, gerekçe olarak da yönetimi devirecek olası dış  saldırıya karşı İran, Rusya ve Çin'in tutumunu hatırlatacak.
 Yönetime yakın kaynakların açıklamalarına dayandırılan haberde, Esed'in sunacağı çözüm paketinde görevi bırakmasının söz konusu olmayacağı belirtiliyor.  Esed, görüşmelerde görevi bırakmasının tartışma konusu olmayacağının altı çizilerek, bunun bir egemenlik konusu olduğunu ifade edecek. Esed'i destekleyen Moskova'nın da bu konuda yönetimle aynı görüşü paylaştığına dikkat çekiliyor.
 Esed, 2014 yılı seçimlerine kadar görevde kalacağını, Müslüman Kardeşler'in rakip olarak seçimlere katılmasının da kendisi için bir sakınca oluşturmayacağını açıklayacak. Esed, çözüm planında yeni anayasa konusunda ülke yönetiminin parlamento veya başkanlık sistemi seçeneklerini sunacak. Ancak, kendisinin parlamenter seçeneğinden yana olduğunu belirtecek. Bu durumda ise devlet başkanını halk değil parlamento seçecek.
 Esed'in planında Lübnan'daki sisteme benzer bir şekilde dini ve mezhepsel bir sistem bulunuyor. "Üçlü Sistem" adı verilen sistemde bağımsızlar, Baasçılar ve muhalifler olmak üzere üçlü bir yönetim şekli oluşturulacak.
 CİHAN
  