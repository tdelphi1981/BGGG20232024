Mısır'daki olaylarda 126 kişi yaralandı
Mısır'da düzenlenen gösteriler sırasında meydana gelen olaylarda 126 kişi yaralandı. Mısır Sağlık Bakanlığı Sözcüsü Ahmed Ömer, yaptığı açıklamada, bugün düzenlenen gösteriler sırasında güvenlik güçleri ile göstericiler arasında meydana gelen olaylarda 126 kişinin yaralandığını ifade etti.

Ömer, Kahire'deki Cumhurbaşkanlığı Sarayı önünde çıkan olaylar sırasında 5, Nil deltasında bulunan El-Garbiyye ilinde göstericiler ile güvenlik güçleri arasında meydana gelen çatışmalarda ise 89 kişinin yaralandığını dile getirdi.

İskenderiye'deki gösterilerde 20 kişinin yaralandığını belirten sözcü, Nil deltasının kuzeyinde yer alan Kefr eş-Şeyh ilinde 7 ve Cumhurbaşkanı Muhammed Mursi'nin Eş-Şarkiyye ilindeki evinin önünde meydana gelen olaylarda da 5 kişinin yaralandığını belirtti.