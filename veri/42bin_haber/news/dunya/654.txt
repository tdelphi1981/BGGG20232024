Mısır anayasasına kavuşuyor
Mısırda Kurucu Meclis yeni anayasa taslağını onayladı. Taslak, Cumhurbaşkanı Mursiye gönderilmesinin ardından referanduma sunulacak. Mursi yeni anayasanın oylanmasıyla yetkilerini Meclise devredecek.

Mısır’da yeni anayasayı kurmak için kurulan Kurucu Meclis’in hazırladığı taslak parlamentoda kabul edildi. Anayasa Mahkemesi’nin Kurucu Meclis’i dağıtıp dağıtmama konusundaki kararını Pazar günü vereceğini açıklamasının ardından meclisteki yeni anayasa taslağı hazırlama süreci hızlanmıştı. Meclis, taslaktaki 234 maddenin tümünü onayladı. Karar öncesinde ve kararın kabul edilmesinden sonra da Mısır sokaklarında protesto gösterileri vardı. Göstericilerin merkezi her zaman olduğu gibi yine Tahrir Meydanı oldu. Mısır’da giderek tansiyon artarten Müslüman Kardeşler de sokağa inme kararı aldı. Olayların başladığı günden beri ofisleri basılıp yakılan Müslüman Kardeşler’in bugün Cumhurbaşkanı Muhammed Mursi’ye destek gösterisi yapması bekleniyor. 
Protestoların olması sağlıklıdır 
Mısır sokaklarında gerginlik kontrol altına alınamazken Mursi de önceki gün televizyonlara çıkarak halka itidal çağrısı yaptı. Mursi, anayasal düzenlemeler çerçevesinde aldığı kararlar konusunda geri adım atmayacağını belirterek, ‘’Düzenlemeler, yeni anayasa yürürlüğe girdikten sonra geçerli olmayacak’’ dedi. Mursi, içinde bulunulan merhalenin  gerektirdiği ‘titiz cerrahi bir operasyon’ şeklinde nitelediği kararların, ülkeye zarar verici hareketlenmelere ilişkin Cumhurbaşkanlığı’nın edindiği bilgiler doğrultusunda alındığına işaret etti. ‘’Kurumları koruma amacıyla doğru adımlar atmaya başlamak ve dar geçitten çıkabilmek için bu kararların alınması gerekiyordu’’ diyen Mursi, anayasal düzenlemelerin kendisine verdiği yetkilerin geçici olduğunu ve etkinlik süresinin  yeni anayasa taslağının referanduma sunulmasıyla biteceğini vurguladı. Karşıt gösterilerin sağlıklı bir tablo yansıttığını söyleyen Mursi, Mübarek rejimi kalıntılarının ya da o dönemde yolsuzluğa karışmış kimselerin eylemlere katılarak devrim yanlısı gibi görünmeye çalıştıklarını dile getirdi.