Obama'dan 633 milyar dolarlık savunma yasasına onay
ABD Başkanı Barack Obama, 633 milyar dolarlık "2013 Mali Yılı Ulusal Savunma Yetki Yasası"nı imzaladı 
 Kongre’den geçen 633 milyar dolarlık savunma yasası, İran’a yaptırımların sertleştirilmesi ve Bingazi’deki saldırının sonrasında ABD’nin dünya genelindeki diplomatik misyonlarında güvenliğin güçlendirilmesine yönelik düzenlemeleri de içeriyor.  
 Yasa, Irak’taki savaşın sona erdirilmesi ve Afganistan’daki asker sayısının azaltılması ile birlikte, Obama ile Kongre’deki Cumhuriyetçilerin Ağustos 2011’de vardığı mutabakat doğrultusunda, savunma harcamalarında bazı kesintileri de kapsıyor. 
 Obama, Guantanamo’daki terör şüphelilerinin transferi yetkisine kısıtlamalar getirilmesi dahil olmak üzere, bazı kısımlarına ilişkin kaygılarından ötürü tasarıyı veto etmekle tehdit etmişti. Ancak Obama, bugün yaptığı yazılı açıklamada, tasarının belirli bölümlerine hala katılmasa da, "kritik önemdeki savunma yetkileri ve fonlamanın yenilenmesi ihtiyacının, görmezden gelinemeyecek kadar mühim olduğunu" belirtti. 
 DHA