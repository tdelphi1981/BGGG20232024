Erdoğana Macarca Kur'an hediye edildi
Başbakan Recep Tayyip Erdoğan'a, Müslüman Macar gençler tarafından Kur'an-ı Kerim hediye edildi.
Başbakan Erdoğan, Macaristan'ın Başkenti Budapeşte'deki temaslarına devam ediyor.

Macaristan-Türkiye İş Forumu'nun düzenlendiği otelden ayrılırken Başbakan Erdoğan, Müslüman olan Macar gençlerle sohbet etti.

Müslüman olduktan sonra 'Şeyma' adını alan Timea Molnar eşi Ali Hupcsik ve Harun Kerekgyarto tarafından, Başbakan Erdoğan'a Macarca Kur'an-ı Kerim hediye edildi.

Şeyma Molnar'a Kur'an-ı Kerim okuyup okumadığını soran Başbakan Erdoğan, genç kızın 'Daha yeni, 2 hafta önce Müslüman oldum, öğrenmeye başladım' yanıtı üzerine, 'Maşallah, sizin için dua edeceğim. Türkiye'ye de bekleriz' dedi.

Harun Kerekgyarto da Başbakan Erdoğan'a, Kur'an-ı Kerim'in sonradan Müslüman olan Macar gençler tarafından Macarca'ya çevrildiğini belirtti. Kerekgyarto'nun 'Tüm Müslüman Macarların selamlarını getirdim' demesi üzerine de Başbakan Erdoğan, 'Benim selamımı da tüm arkadaşlarınıza iletin' dedi.

Şeyma Molnar'ın 2 hafta önce Müslüman olduğu ve 'Şeyma' ismini eski Sağlık Bakanı Recep Akdağ'ın birkaç hafta önce gerçekleştirdiği Macaristan ziyaretinde verdiği öğrenildi.