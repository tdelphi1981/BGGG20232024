Japonya, ada güvenliğini artırıyor
Doğu Çin Denizi'nde yer alan adalar nedeniyle Çin ile sorun yaşayan Japonya, adanın güvenliği için askeri yığınak yapmaya başladı.
 Ek devriye gemilerini kullanıma sokan Tokyo, hava ihlallerine karşı da uçaklarını adaya yakın yere konuşlandırmayı gündemine aldı.
 Japon kamu televizyonu NHK, Senkaku Adaları'nın güvenliğini artırmak için ek devriye gemilerinin yerleştirileceğini bildirdi. 335 tonluk Kurose ile 3 bin tonluk Chikuzen'in gönderileceği, bu gemilere helikopter de yerleştirileceği kaydedildi. Ayrıca Savunma Bakanlığı'nın Çin'in artan hava ihlallerine karşı F-15 tipi savaş uçaklarını adalara yakın bir yere konuşlandırmayı düşündüğü belirtildi. Uçakların, Senkaku yakınında bulunan Shimojijima Adası'na yerleştirileceği ifade edildi. Hükümet kaynakları, adada yer alan havalimanının askeri uçakların iniş kalkışı için yeterli olmadığını, bu yüzden bazı değişikliklerin yapılması gerektiğini belirtti. Shimojijima ile Senkaku arasının 190 kilometre olduğu, bir ihlal durumunda 10 dakika içinde uçakların bölgeye ulaşacağı ifade edildi.
 Ada krizi, Japonya'nın kontrolündeki Senkaku Adaları'nı ekim ayı başında kamulaştırmasıyla alevlendi. Çin'in bu adıma tepkisi ise sert oldu. Çin genelinde Tokyo karşıtı gösteriler yapılırken, Japon firmalarına ait bazı dükkanlar ateşe verilmişti. Çin, Diayou diye isimlendiği adalar üzerinde hak iddia ediyor. 16 Aralık seçimleri sonrası iktidara gelen Liberal Demokratların şahin lideri Şinzo Abe, ada krizi nedeniyle askeri harcamalarını artırırken, ABD ile güvenlik ittifakını geliştirmeyi planlıyor.
 İLK KEZ ADA TATBİKATI YAPILDI
 Bu arada, Japonya Özgüvenlik Birimleri, başkent Tokyo'nun yakınlarında yıllık tatbikatını önceki gün gerçekleştirdi. Bu yılki tatbikatın konusu, ada savunması oldu. Savunma Bakanlığı, ilk kez bir tatbikatta ada savunmasının ele alındığını belirtti. Savunma Bakanı İtsunori Onodera, Pekin ile yaşanan kriz sonrası askeri taktiklerini geliştirmeleri gerektiğine dikkat çekmişti. 
  