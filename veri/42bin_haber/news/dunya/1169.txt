Yunanistan Ege'de petrol arayacak
Yunan basını, Başbakan Andonis Samaras'ın ekonomik krizden çıkış için Ege Denizi'nde petrol aranması talimatı verdiğini yazdı. Samaras'ın projesinin, Yunanistan ile Türkiye arasında krize yol açabileceği belirtiliyor 
 Ekonomik krizle mücadele eden Yunanistan çareyi Ege'de petrol aramakta buldu.
 
 Ancak Yunanistan'nın petrol arama çalışmaları Türkiye ile yaşanacak olası bir Ege sorununa da yol açabilir.
 
 To Vima gazetesinin iddiasına göre Samaras hükümeti, Yunan kıta sahanlığının dış sınırlarını belirlemek için BM’ye başvuracak. 
 
 Gazetede yer alan haberde, Yunanistan'ın Ege'deki kıta sahanlığı sınırlarını belirlerken kendi koordinatlarını temel alan bir öneri sunacağı ifade ediliyor.
 
 Atina'nın bu son hamleyle, Türkiye'den nasıl bir tepki göreceği ise merak ediliyor.
 
 30 YILLIK SORUN
 
 Zira 1974 yılından bu yana Ege Denizi ve Meis adası başta olmak üzere kıta sahanlığı konusunda iki ülke arasında yürütülen görüşme maratonundan hala bir sonuç alınmış değil.
 
 SEÇİM VAADİ
 
 Yunan diplomasisi ise ikiye bölünmüş durumda. Bazı çevreler, Samaras'ın bu kararının ekonomik krize çözümden ziyade, milliyetçi kesimlerin oyunu kazanmaya yönelik geleneksel bir seçim vaadi olduğunu savunuyor.
 
 UZLAŞMA ÇAĞRISI
 
 Başbakanlığın aldığı kararı tehlikeli olarak değerlendiren kesim, Türkiye ve diğer komşu ülkelerle uzlaşma çağrısında bulunuyor.
 
 Samaras'ın beyin takımı ise Türkiye'nin Suriye krizi ve iç meseleler nedeniyle Ege'de olası bir gerginlik yaratmayacağını öne sürüyor.
 
 Yunanistan'ın Ege Denizi’nde sondaj çalışmalarına başlayabilmesi için Türkiye, Libya, Arnavutluk ve Mısır ile kıtasahanlığı konusunda anlaşması gerekiyor.
 
 NTV