Erkek arkadaşı var diye...
 
 Japon pop star Minami Minegishi, erkek arkadaşı olduğu ortaya çıkınca pişmanlığının göstergesi olarak saçlarını kazıttı, sonra da kameranın karşısına geçerek gözyaşları içinde hayranlarından özür diledi. Genç şarkıcıyı böylesi bir pişmanlığa iten üyesi olduğu AKB48’in katı kuralları. Japonya’da sevimlilik ve masumiyetin simgesi olarak görülen grup, kuralları gereği üyelerinin erkek arkadaş edinmelerini yasaklıyor. Grup üyelerinin aşk yaşama cezası ise gruptan atılmak. Ancak Minegishi, kendisi için böyle bir son istemiyor.
  
 SAÇLARINI FEDA ETTİ
 
 Minegishi, erkek arkadaşıyla çekilmiş fotoğraflarının bir dergide yayımlanması üzerine hazırladığı videoda “Grubun kıdemli bir üyesi olarak, benden genç üyelere örnek olmam gerekirdi. Yaptığım düşüncesiz ve toy bir hareketti” dedi. Genç şarkıcı, gözyaşları içinde gruptan atılmak istemediğini belirterek, “Tüm kalbimle özür dilerim” dedi.
 
 YouTube üzerinden yayınlanan videoda Minegishi, sözleriyle olduğu kadar görüntüsüyle de dikkat çekti. 20 yaşındaki genç şarkıcı, hayranlarının karşısına, daha önce omuzlarına kadar uzanan saçlarını kazıtarak çıktı. Bu, Japon geleneğinde bir pişmanlık göstergesi olarak sayılıyor.
 
 7 MİLYON KİŞİ İZLEDİ
 
 Minami Minegishi’nin özür videosu, Youtube’da 7 milyondan fazla izlendi. Hayranları, Minegishi’ye sosyal medya üzerinden destek oldu.
 
 13-20 yaşları arasında 90 genç kadından oluşan grup, 2005 yılında Tokyo’da kurulmuştu. Japonya’da oldukça popüler olan grubun CD ve DVD’leri 20 milyondan fazla sattı. Grup, sadece 2011 satışlarından 200 milyon dolar gelir elde etti.