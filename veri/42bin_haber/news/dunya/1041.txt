Halep havaalanı uçuşlara ara verdi
Suriye'deki çatışmaların yoğunlaştığı Halep'te, muhalifler havaalanını ateş altına aldı.
 'Muhalifler sivil uçakları vurmaya çalışıyor'
 
 Suriye’de Beşşar Esad rejimine bağlı güçlerle muhalifler arasında yaşanan çatışmalar, 2013’ün ilk gününde kaldığı yerden devam ediyor. Suriyeli yetkililer, muhaliflerin saldırıları nedeniyle Halep’teki uluslararası havaalanının geçici olarak kapatıldığını açıkladı.
 Suriye’de 22 aydır devam eden iç çatışmalar, 2013’ün ilk gününde de hız kesmedi. Suriye ordusunun ilerleme kaydettiği Halep’ten gelen en son bilgiler, uluslararası havaalanının muhaliflerin düzenli saldırısı altında kaldığı yönünde.
 Havaalanı yetkilileri, AFP haber ajansına yaptıkları açıklamada, “Muhalif güçler, sürekli olarak sivil hava araçlarını vurmaya çalışıyor. Bu durum bir insanlık faciasına neden olabilir” dedi ve havaalanının geçici olarak kapatıldığını açıkladı.
 Yetkililer, havaalanının kapalı olduğu süre boyunca pistlerinin ve diğer tesislerinin bakımdan geçeceğini belirtti. 
  