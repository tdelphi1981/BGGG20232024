İmam Serahsi'nin türbesi Diyanet İşleri Başkanı Görmez'in katılımıyla açıldı
Diyanet İşleri Başkanı Prof. Dr. Mehmet Görmez, Kırgızistan'ın güneyindeki Özgen şehrinde, Türkiye Diyanet Vakfı tarafından inşa edilen Hanefi fıkhının önemli alimlerinden İmam Serahsi'nin türbesinin açılış törenine katıldı.
Temaslarda bulunmak üzere Kırgızistan'ın güneyindeki Oş eyaletine kalabalık bir heyetle gelen Görmez, "Şemsü'l-eimme" olarak anılan büyük İslam alimi İmam Serahsi'nin türbesinin açılışında yaptığı konuşmada, "Müslümanların ve İslam dünyasının ilim ve hikmet hazinesine yeniden sahip çıkması gerektiğini" belirtti.

Bu coğrafyanın İslam kültür ve medeniyetinde çok özel bir yeri olduğunu ve İslam alimlerin bu coğrafyaya "Maveraünnehir" adını verdiğini hatırlatan Görmez, "Maveraünnehir mevarasını kaybettiğinde sahip olunan bütün değerler de kayboldu ve esaret başladı. Bugün İslam aleminin içinde bulunduğu durumdan kurtulabilmesi için Maveraünnehirin tekrar tahtına çıkması gerekiyor. Bunun için tıpkı ilk günlerinde bu toprakları ziyaret eden Sevgili Peygamberimizin güzide ashabının getirdiği inci ve mercanlara bu coğrafyanın sahip çıktığı gibi bugün de Müslümanların ve İslam dünyasının ilim ve hikmet hazinesine yeniden sahip çıkması gerekiyor. Aynı şekilde Maveraünnehir'in kendi yetiştirdiği evlatlarına, alimlerine, büyüklerine de sahip çıkmak gerekiyor" dedi.

İmam Serahsi'nin hayatı ile ilgili olarak Görmez, "İmam Serahsi'nin, en zor şartlarda dahi ilmin tahsil edilebileceğini ve ciltler dolusu kitaplar yazılabileceğini bizlere gösterdiğini, hapislerde, kuyularda talebeler, alimler yetiştirdiğini, muhalled eserler vücuda getirdiğini, 30 ciltlik Mebsut'unu kuyularda yazdığını" anlattı.

İmam Serahsi'nin kabrini 2003 yılında bir sempozyum sonrasında ziyaret ettiklerini anımsatan Görmez, "ziyaretinin ardından Türkiye Diyanet Vakfının, İmam Serahsi'ye yaraşır bir türbe inşa etmeye karar verdiğini ve bu görevi üstlendiğini, kabrin yakınındaki evleri istimlak ettiklerini, Allah'a hamdolsun bugün bu türbenin açılışını gerçekleştirdiklerini" söyledi.

Görmez, türbenin inşası süresince başta Kırgızistan yönetimine ve emeği geçen herkese teşekkür etti.

Türkiye'den kalabalık bir heyetle Oş eyaletine gelen Görmez'e, Kırgızistan Müftüsü Rahmatulla Egemberdiyev'in yanı sıra çok sayıda yetkili, din ve bilim adamı eşlik ediyor.

Oş kentinden 60 kilometre mesafede bulunan Özgen şehrinde Karahanlılar'dan kalma tarihi mekanları da ziyaret ederek yetkililerden bilgi alan Görmez, öğle namazını Özgenlilerle birlikte kıldı.