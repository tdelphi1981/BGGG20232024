En şanslı İsviçre'de doğanlar
İngiltere'de yayımlanan The Economist dergisinin kardeş kuruluşu Economist Intelligence Unit'in (EIU) yaptığı araştırmaya göre, 2013'te doğulacak en iyi yer İsviçre.
 Dünyanın önde gelen zenginlerinden Warren Buffett'in doğru yerde ve doğru zamanda doğduğuna yönelik ifadesinden hareketle EIU, gelecek yıl doğulacak en iyi yerleri belirlemeye çalıştı.
 Bu çalışma sırasında sadece ülkenin ekonomik zenginliği değil suç oranı, kamu kuruluşlarına güven ve sağlık gibi kriterler de göz önüne alındı. Bu kriterler çerçevesinde EIU, birinci sırada İsviçre'nin çıktığını yazdı. İsviçre, 10 üzerinden 8.22 alırken Avustralya 8.12'lik puanla ikinci, Norveç 8.09'la üçüncü sırada yer aldı. Bu ülkelerin ardından sırayla İsveç, Danimarka, Singapur, Yeni Zelanda, Hollanda, Kanada ve Hong Kong geldi. EIU, Avrupa'nın ekonomik krizin pençesinde olmasına karşın 2030 projeksiyonun iyi olduğu, bu nedenle Avrupa ülkelerinin önde çıktığını savundu. ABD'nin 16. sırada kaldığı listede Japonya 25, komşu Yunanistan 34. sırada yerini aldı. Büyüyen ekonomisiyle dikkat çeken Türkiye ise 51. sırada kaldı. Listenin son üç sırasındaysa Ukrayna, Kenya ve Nijerya bulunuyor.
 CİHAN
  