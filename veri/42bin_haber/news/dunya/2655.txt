ABD'de kar fırtınası korkusu!
ABD'nin doğu yakası kar ve fırtına etkisi altında. New York'ta Sandy kasırgasından sonra "Nemo" adı verilen kar fırtınasının korkusu yaşanıyor. ABD'nin doğu yakasında etkili olan yoğun kar yağışı ve kar fırtınası (tipi) nedeniyle eğitime öğleden sonra ara verildi, vatandaşların bir an önce evlerine ulaşmalarını sağlamak için ek tren seferleri konuldu.

New York ve New Jersey eyaleti sakinleri yiyecek depolamak için marketlere akın etti, bazı semtlerdeki benzin istasyonlarının stokları tükendi.

Amerika'nın doğu yakasında geçen yıl sonunda yaşanan Sandy felaketinden sonra şimdi de "Nemo" ismi verilen tipinin, yaşamı olumsuz etkilemesi bekleniyor.

New York ve New Jersey'de yetkililer, vatandaşları tipiye karşı dikkatli olmaları konusunda uyarırken, ilk, orta ve lise düzeyindeki okullarda eğitime öğleden sonra ara verildi.

New York'ta metro çalışıyor, tren seferleri iptal

New York eyaleti şehir merkezinde metro seferlerinde bir aksama yaşanmadı. Kuzey eyaletlere yapılan tren seferleri ise yoğun yağışı nedeniyle iptal edildi. New York ve New Jersey eyaletlerindeki havaalanlarında da uçak seferleri ertelendi.

New York Belediye Başkanı Michael Bloomberg, yaptığı açıklamada, halkı belediyenin internet sayfasını sık sık takip etmeleri konusunda uyardı.

Bloomberg, sokakları karla kapanan vatandaşların internet sayfası üzerinden ihbarda bulunmaları halinde kar küreme araçlarının en kısa sürede bildirilen adrese yönlendirileceğini belirtti.

Stoklarında 250 bin ton kar tuzu bulunduğunu ifade eden Bloomberg, endişeye gerek olmadığını kaydetti.

Amerika'nın doğu eyaletlerinde iki gün boyunca etkili olacak kar fırtınasının hızının zaman zaman saatte 80 kilometreye kadar çıkabileceği, bazı bölgelerde elektrik kesintilerinin yaşanabileceği bildirildi.