Hollanda'da 30 bin sünnetli kadın var
 
 Hollanda Sağlık Bakanlığı için araştırma yapan bir kurum, Hollanda’da yaklaşık 30 bin sünnetli kadın bulunduğunu ve bunların büyük bölümünün Afrikalı olduğunu açıkladı. 
 Göçmen ve Mülteciler için Sağlık ve Danışma Merkezi (Pharos) isimli kuruluşun Hollanda Sağlık Bakanlığı’na sunduğu araştırmada, her yıl 40-50 kadar kız çocuğunun ise sünnet edilme riskiyle karşı karşıya olduğu, bu çocukların ülkelerini ziyaret etmeleri durumunda söz konusu riskin arttığı kaydedildi. 
 Araştırmada, sünnetli kadınların büyük bölümünü Somali ve Mısır başta olmak üzere Afrika ülkelerinden gelen göçmenlerin oluşturduğu ve 20 ila 49 yaş grubuna dahil oldukları tespitine yer verildi. 
 Araştırmacılar, tıbbi ve psikolojik rahatsızlıklara yol açma ihtimali bulunan sorunun önlenmesinde, bilgilendirme çalışmalarının önemine dikkat çekti. Sağlık Bakanlığı Müsteşarı Martijn van Rijn de konuyla ilgili açıklamasında, "tek bir kadının dahi sünnet edilmesini istemediklerini" belirterek sorunla mücadeleye devam edeceklerini kaydetti. 
 Kadın sünnetinin tamamen yasak olduğu Hollanda’da, özellikle reşit olmayan kız çocuklarının sünnet edilmesi çocuk istismarı kapsamında değerlendirilerek cezalandırılıyor. 
 AA