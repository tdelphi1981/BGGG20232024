Chavez'den haber yok
Venezuela Devlet Başkanı Hugo Chavez'den, ülkesine sürpriz dönüşünün üzerinden 2 gün geçmesine rağmen haber alınamadı.
Bölgedeki AFP muhabiri, Chavez'in kanser tedavisine devam ettiği başkent Caracas'taki askeri hastanenin kapılarının kapalı olduğunu ve binanın çevresinin sıkı koruma altına alındığını belirtti.

Hükümetin, Chavez yandaşlarına hastanenin önünde toplanmama çağrısında bulunduğu kaydedildi.

Venezuela'ya önceki gün dönen Chavez'i ziyaret için gelen Bolivya Devlet Başkanı Evo Morales'in de Chavez ile görüşüp görüşemediğine ilişkin hiçbir kaynaktan bilgi alınamadı.

Chavez, Küba'dan dönüşünü önceki gün Venezuela halkına Twitter mesajlarıyla bildirmiş, tedavisine Caracas'ta devam edileceğini açıklamıştı.

Bazı gruplar Chavez'in nakledildiği hastane önünde toplanırken, ziyaretçilerin devlet başkanının bulunduğu kata girişine izin verilmemişti.

Nefes borusuna yerleştirilen tüp nedeniyle konuşmakta güçlük çektiği ifade edilen Chavez'in kızlarıyla gülümserken görüldüğü fotoğrafı hafta sonu basına dağıtılmıştı.