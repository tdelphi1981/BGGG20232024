Kaplan, eğiticisini böyle öldürdü
Meksika'nın kuzeyindeki bir sirkte düzenlenen gösteri sırasında kaplan eğiticisine saldırdı. Ağır yaralanan şahıs hayatını kaybetti. Yaşananlar saniye saniye görüntülendi.
Olay, geçtiğimiz Cumartesi günü Sonora eyaletindeki Suarez Sirki'nde meydana geldi. Amerikalı kaplan eğiticisi Alexander Crispin (35), kendisini izleyen kalabalığın önünde 2 sirk kaplanını gösteriye hazırlıyordu. Bu sırada kaplanlardan birisi aniden Crispin'e saldırdı. Eğiticisini bacağından yakalayan kaplan, Crispin'i yerde sürükleyip pençelemeye başladı. Salondan çığlıklar yükseldi. İnsanlar panikle dışarı çıkmaya çalıştı. Sirk yetkilileri, ellerine geçirdikleri ne varsa kaplana vursalar da talihsiz eğitici uzun süre saldırıya maruz kaldı. 

Boynundan ısırıklar alan ve pençe darbelerine maruz kalan Alexander Crispin, ağır yaralı olarak kaldırıldığı hastanede yaşamını yitirdi.