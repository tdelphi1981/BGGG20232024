KİK Dışişleri Bakanları Lavrov ile bir araya geldi
Körfez İşbirliği Konseyi (KİK) dışişleri bakanları, Rusya Dışişleri Bakanı Sergey Lavrov ile Suudi Arabistan'ın başkenti Riyad'da bulunan KİK Genel Sekreterliği binasında bir araya geldi.
 KİK Dışişleri Bakanları ile Rus Dışişleri Bakanı, toplantısı öncesi Suudi Dışişleri Bakanı Prens Suud el-Faysal, Rus Dışişleri Bakanı Sergey Lavrov ile KİK Genel Sekreteri Abdüllatif el-Zeyani üçlü bir toplantı gerçekleştirdi.
 "KİK-Rusya arasında ikinci stratejik diyalog toplantısı" adı altında Suudi Arabistan'ın başkenti Riyad'da düzenlenen toplantıya KİK ülkeleri; Suudi Arabistan, Katar, Bahreyn, Kuveyt, Birleşik Arap Emirlikleri ve Umman dışişleri bakanları ile Rusya Dışişleri Bakanı Lavrov'un yanı sıra KİK Genel Sekreteri Abdüllatif bin Raşid el-Zeyani katıldı. Toplantının ana gündem maddesi Suriye olurken, Filistin'de yaşanan gelişmeler ve KİK ile Rusya ilişkileri gibi konular da ele alındı.
 Toplantı sonrasında gazetecilere açıklama yapan Katar Başbakanı ve Dışişleri Bakanı Hamad bin Casim el-Tani, KİK ile Rusya arasında ikinci stratejik diyalog toplantısında Suriye'deki gelişmelerin ele aldığını ve çözüm yollarının araştırıldığını belirtti. El-Tani sözlerine şöyle devam etti: "Tabi bizim kendimize ait bir bakış açımız var, Rusya'daki dostlarımızın da bir bakış açısı var. Bu bakış açıları birbirine uymuyor, bir sonuçla çıkmadık. Lakin bu konuda diyaloğa devam kararı aldık." dedi.
 Toplantının ardından bir basın toplantısı düzenleyen KİK Bakanlar Konseyi dönem başkanı Bahreyn Dışişleri Bakanı Şeyh Halid bin Ahmed bin Muhammed el-Halife ile Rusya Dışişleri Bakanı Sergey Lavrov gazetecilerin sorularını cevaplandırdı. Basın toplantısında konuşan Bahreyn Dışişleri Bakanı el-Halife bölgede ve dünyada Suriye krizinin en önemli konulardan birisi olduğunu, bu konunun kendilerinin de ana gündem maddesi olduğunu ifade etti.
 "KİK Güvenlik Konseyi'nin sorumlulukları arasında yer alan uluslararası barış ve güvenin korunması gerektiği, Arap-İslam görüş birliğinin yanı sıra geniş uluslararası katılımla kararlı tutumun altı çizilmiştir" diyen el-Halife, bu çerçevede yaptırım gücü yüksek uluslararası bir kararla rejimin gerçekleştirdiği katliamın ve savaş makinaların durdurulmasını istediklerini belirtti.
 BAHREYNLİ BAKAN; GÜVENLİK KONSEYİ, SURİYE REJİMİNDEN MEŞRUİYETİNİ ÇEKMELİDİR
 "Suriye rejimi meşruiyetini, bu meşruiyetini halkına karşı yıkıcı bir savaş açmakla, vatandaşlarını katletmek ve onları dağıtmakla kaybetmiştir." diyen Bahreynli Bakan sözlerine şöyle devam etti: "Güvenlik Konseyi, meşruiyetini Arap Birliği, İslam İşbirliği Teşkilatı ve birçok dünya ülkesinde kaybeden Suriye rejiminden bu meşruiyeti çekmelidir."
 LAVROV: SURİYE MUHALİF VE DEVRİMCİ GÜÇLER ULUSAL KOALİSYONU, BÜTÜN SURİYE MUHALEFETİNİ TEMSİL ETMİYOR
 Rusya Dışişleri Bakanı Lavrov ise toplantı sırasında sadece Suriye'yi görüşmediklerini bölgedeki gelişmeleri, Filistin ve Rusya'nın KİK ülkeleri ile olan siyasi ve ticari ilişkileri de ele aldıklarını belirtti. Lavrov; "Rusya'nın Beşşar Esed rejmini savunduğunu zannetmiyorum, biz Suriye halkını savunuyoruz." şeklinde konuştu.
 Bir gazetecinin Rusya'nın Suriye'de Beşşar Esed'siz bir geçiş sürecine ne şartla baktığı sorusu üzerine Lavrov, "Rusya'nın Beşşar Esed rejmini savunduğunu zannetmiyorum, biz Suriye halkını savunuyoruz. Şayet birileri Beşşar Esed'in kaderinin bu konuda en önemli mesele olarak görüyorsa şunu bilmelisiniz ki kan akmaya devam edecektir. Çünkü Beşşar Esed ülkesinde kalmak istediğini ve ölecekse orada ölmek istediğini söylemişti." şeklinde cevap verdi.
 Lavrov bir başka soruya cevabında ise Katar'ın başkenti Doha'da kurulan Suriye Muhalif ve Devrimci Güçler Ulusal Koalisyonu'nun bütün Suriye muhalefetini temsil etmediğini, Suriye'de bulunan bazı muhaliflerin bu toplantıya katılmadığını söyledi.
 CİHAN
  