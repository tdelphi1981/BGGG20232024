Nazi selamı veren Alman askerler şikayet edildi
Alman urumlarında aşırı sağ düşüncenin tartışıldığı bu günlerde Alman Ordusu'nda da aşırı sağ ideolojiye sahip olduğu gerekçesiyle 66 asker şikâyet edildi. Aralık ayının sonuna kadar belirlenen bu sayı geçtiğimiz yıl 63'tü; 2009 yılına kadar da yüzün üzerindeydi.
 Şikâyet edilen askerler aşırı sağ müzik, Hitler selamı veya gamalı haç işareti gibi motiflerle dikkat çekiyor. Savunma Sorumlusu Helmut Königshaus ise rakamlarda endişe edecek bir durum bulunmadığını söylüyor. “Benim izlenimlerime göre Federal Ordu aşırı sağ sorunlarla uygun mücadele ediyor.” diye konuşan Königshaus, “Toplumda var olan bütün fenomenler, Federal Ordu'da da mevcut.” dedi.
 Königshaus’a göre sağcı askerlerin entrikaları zorunlu askerliğin kaldırılmasından sonra daha iyi önlenebiliyor. "Zorunlu askerliğin kaldırılmasından sonra orduya gelen insanların hareketini takip etme şansı doğdu." tespitinde bulunan Helmut Königshaus, “Bu gibi durumlar tespit edilirse, hemen tutarlı tepki gösteriliyor. Birinin aşırı sağcı görünümü tespit edilirse, o hemen uzaklaştırılır." dedi.
 Her yıl askeriyedeki aşırı sağ motifli olaylar savunma sorumlusunun yıllık raporunda açıklanıyor. 1990’lı yıllarda ciddi ölçüde artan aşırı sağ olaylar kapsamında 1998 yılında 320 aşırı sağ motifli olay kaydedilmişti.