El Pais: PKK'lıların infazı derin devletin işi olabilir
İspanya'nın önde gelen gazetesi El Pais, Fransa'da 3 PKK'lı kadının öldürülmesine ilişkin bir analiz yayımladı.
Gazetenin Türkiye uzmanı Juan Carlos Sanz, bu infazların son 10 yıldır Türkiye'de yaşanan değişimlere karşı terör eylemleri düzenleyen derin devletin işi olabileceğine dikkat çekti. Hrant Dink'in öldürülmesini buna örnek gösteren Sanz, "Lafayette caddesindeki üçlü suikast Türkiye'deki politik cinayetler sınıfına girmesi için tüm özellikleri taşıyor." ifadesini kullandı.

"Hesaplaşma mı kirli savaş mı?" başlıklı yazıda şöyle denildi: "Paris'teki politik cinayette şüpheler daha çok derin devlet denilen yapı üzerinde yoğunlaşıyor. Eski askerler, polisler ve devlet çalışanlarından oluşan karmaşık yapı, ılımlı İslamcı Erdoğan hükümetinin 10 yıllık iktidarı süresince, aşırı ulusalcıların katı laik ve üniter devlet prensiplerine karşı olan reformlarını dinamitlemeye çalıştı. İstanbul'da gazete kapısı önünde vurulan Ermeni asıllı gazeteci Hrant Dink suikasti, Türkiye'deki değişimlere karşı derin devletin işlediği terör eylemlerinin en güzel göstergesidir."

"Silahına susturucu takarak Sakine Cansız ve iki arkadaşına ateş eden kişi Öcalan'a en yakın kadınlardan birini öldürdüğünü biliyordu." diyen Juan Carlos Sanz, detaylı düşünülmüş profesyonel bir suikast operasyonu olduğunu ifade etti.

El Pais gazetesi yazarı Sanz ayrıca Meclis'te görüşülen yeni anayasada Kürt azınlığı tanınmaması halinde barış için yürütülen müzakereler sonucu varılacak anlaşmanın kalıcı olmayacağını öne sürdü. Juan Carlos Sanz, "Sınırdaki kaçakçılık faaliyetleri üzerindeki kontrolü kaybedecek olan PKK elebaşıları da barış anlaşmasına çok istekli görünmüyor." diye yazdı.