Zorlu zirve 6 saat gecikmeli başladı
Avrupa Birliği (AB) liderler zirvesi Brüksel’de öngörülenden 6 saat sonra akşam 21.00’de başladı.
 AB’nin 2014-2020 bütçesinin görüşüleceği zirveye geçilmeden önce Almanya, Fransa ve İngiltere gibi büyük ülkelerin devlet ve hükümet başkanları kendi aralarında istişarede bulundu.
 Geçtiğimiz Kasım ayında bir araya gelen AB devlet ve hükümet başkanlarının zirvesinden bütçe konusunda derin fikir ayrılığından ötürü bir uzlaşıya varılamamıştı. AB ve Euro bölgesi ağır ekonomik krizle boğuşurken bütçede kesinti yapılmak istenmesi tartışmaları fikir ayrılığın temelini oluşturuyor. 27 lider, AB Konsey Başkanı Herman Van Rompuy’un başkanlığındaki zirvede bir konsensüse varmaya çalışacak. Toplantının ana gündemi Avrupa Birliği’nin 2014-2020 bütçesine son halini vermek. Yaklaşık 1 trilyon Euro’luk bütçenin tartışıldığı 2014-2020 bütçesi için liderler ikinci kez bir araya geliyor. Daha önceki bütçe görüşmeleri de çetin geçmiş, liderler birinci zirvelerde uzlaşıya varamamıştı.  
  