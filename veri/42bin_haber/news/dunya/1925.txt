'Saldırıyı kendimize yapılmış sayarız'
İran'ın ruhani lideri Ayetullah Ali Hamaney'in uluslararası ilişkiler danışmanı Ali Ekber Velayeti; Suriye'ye yönelik herhangi bir saldırıyı kendilerine yapılmış sayacaklarını söyledi.
Ali Ekber Velayeti, İran'ın Mehr haber ajansında yer alan açıklamasında, Suriye'nin Batılı bir plan kapsamında direniş eksenini baltalamak için hedef alındığını savundu. Velayeti, Suriye'yi hedef alacak bir saldırının İran ve bölgedeki müttefiklerini hedef alma olarak kabul edileceğini belirtti. Velayeti; Suriye'yi hedef alan planın çökertilmesi ve Suriye'nin bağımsızlığını koruması halinde güç dengesinin bölgenin lehine değişeceğini savundu.

Ali Ekber Velayeti 2006 yılındaki Lübnan Savaşı'ndaki zaferde Suriye'nin merkezi bir yerinin olduğunu ifade ederek, Suriye'nin kendileri için taşıdığı önemi vurguladı.

Velayeti ayrıca; Umman Sultanlığı'na gerçekleştirdiği ziyaret esnasında İran ile ABD arasında doğrudan görüşmenin yapıldığına ilişkin haberleri de yalanladı.