Hurda malzemeyle Batman motosikleti yaptı
İsveç'in Göteborg şehrinde yaşayan bir genç, BatPod adını verdiği motosiklet ile İsveç medyasının ilgi odağı oldu.
 Suriye asıllı Cemil Şakfa (26), Batman: Kara Şövalyenin Yükselişi adlı filmi izledikten sonra bu motosikleti yapmaya karar verdiğini ifade etti. Türk asıllı eşinin babası ve kardeşiyle otomobil galerisi işleyen Şakfa, aracı bu galeride sergiliyor.
 İsveç'te teknik liseden mezun olan Şakfa, 2 bin 500 vatlık otomobil motoru ve 48 voltluk batarya ile çalışan motosikletin parçalarını araba mezarlıklarından tedarik etmiş. Tekerlerkleri Amerika'dan getirtmiş.
  
 SIRADA BATMAN'İN ARABASI VAR
 Bu motosikleti, yeteneğini kanıtlamak için yaptığını ifade eden Cemil; arabayı yaparken hiçbir çizim kullanmadığını, sadece bol bol okuduğunu ve filimdeki resimleri incelediğini aktardı.
 Birçok parçayı deneme yanılma yöntemiyle yerleştirdiğini ve ideal formuna getirmek için birçok deneme yaptığını ifade eden Cemil; bir sonraki hedefinin ise Batman'in arabası olan The Tumbler'ı yapmak olduğunu ekledi. Bu projenin çok daha fazla bütçe gerektirdiğini söyleyen Cemil, yine de bir gün bunu yapacağına inandığını ekledi. BatPod'unu internette açık arttırma ile satışa çıkaran Cemil, elde edeceği gelirle de yeni projesine katkı sağlamayı umuyor.
 Kayserili bir ailenin Habibe isimli kızıyla geçen yıl evlenen ve ataları bir zamanlar Türkiye'den Suriye'ye gelmiş olan Muhammed Cemil Şakfa, bugün de bir kız çocuğu babası olduğu müjdesini alırken, kızının kendisine daha da hayırlar ve bereketler getireceğini umduğunu dile getirdi.
 CİHAN
  