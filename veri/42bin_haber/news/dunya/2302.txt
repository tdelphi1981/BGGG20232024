Google, Fransız medyasına telif hakkı ödeyecek
ABD'nin dünyaca ünlü arama motoru Google, Fransa'da hükümetin ağır baskılarının ardından Fransız medyasına telif hakkı ödemeyi kabul etti.
Fransız medya kuruluşlarıyla yapılan ön anlaşma gereği Google, oluşturulacak fona telif hakkı olarak ilk etapta 60 milyon avro ödeyecek.

Elysee Sarayı'ndan yapılan açıklamada, Cumhurbaşkanı François Hollande ve Kültür Bakanı Aurelie Filippette ile Google Yönetim Kurulu Başkanı Eric Schmidt'in yaptığı görüşmelerin ardından, söz konusu uzlaşmanın sağlandığı bildirildi.

Fransa'da hükümet, ilk defa bir uluslararası arama motorunun telif hakkı ödemeyi kabul etmesi itibarıyla söz konusu mutabakatı 'tarihi bir anlaşma' olarak niteledi.

Google'ın, Fransız medyasıyla yaptığı ön anlaşmanın nasıl işleyeceği ve medya kuruluşlarının bundan nasıl faydalanacağı konusunun önümüzdeki günlerde kesinlik kazanması bekleniyor.

Fransız hükümeti, ülke medyasında yer alan haberleri telif hakkı ödemeden arama motoruna koyan Google hakkında mahkemeye suç duyurusu yapma tehdidinde bulunmuştu.