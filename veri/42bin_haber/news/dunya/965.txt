Irak'ta yüzbinlerce kişi protestoda
Irak'ın değişik şehirlerinde Başbakan Nuri el-Maliki karşıtı gösteriler düzenlendi. Gösterilere 100 binin üzerinde kişi katıldı. Irak'ın Ramadi, Felluce, Samarra, Bakuba ve Musul kentlerinde Cuma namazından sonra düzenlenen gösterilerde, Maliki'nin muhaliflere yönelik politikaları ve hukuka aykırı tutuklamalar protesto edildi. 

Irak'ta "İzzet (Onur) Cuması" adı altında düzenlenen protesto gösterilerinin en büyüğü başkent Bağdat'ın batısında bulunan el- Enbar kentinin merkezi Ramadi ve Felluce semtlerinde düzenlendi. Gösterilere 100 binin üzerinde Iraklı katıldı.

Felluce semtinde, Bağdat'tan Suriye ve Ürdün'e giden otoban araç trafiğine kapatılarak, "Eylem Meydanı" adı altında oluşturulan gösteri alanında, 10 binlerce Iraklı Cuma namazı kıldı. Eylemleri düzenleyen komitenin üyesi Şeyh Hamid el-Kubeysi, okuduğu Cuma hutbesinde, diktatörlüğün ülkeye yeni bir yüzle yeniden döndüğünü, Irak Başbakanı Maliki'nin muhaliflerini saf dışı bırakan politikalarını kınadıklarını ifade etti.

El-Kubeysi, "Ülkemizin parçalanmasını ve kan akmasını istemiyoruz.

Yöneticilere sesleniyorum, zaman geçmeden halkın arasına inin ve onların sesine kulak verin. İşgal güçleri Felluce'den çekildi. Kadın ve erkek masum tutukluların serbest bırakılmasını istiyoruz. Irak halkına zulmetmekten başka bir işe yaramayan terörle mücadele kanununun 4. maddesinin kaldırılmasını, siyasi hayatta dengenin sağlanmasını, Maliki hükümetinin toplumun bazı kesimlerini siyasetten uzaklaştırma politikasından vazgeçmesini istiyoruz" ifadelerini kullandı.

Hutbede ayrıca, Şii dini mercilerden hükümetin yaptığı zulme son vermesi için aktif rol üstlenmesi talep edilerek, ülkede birliğin sağlanması ve halkın çektiği sıkıntıların sona ermesi için dua edildi.

Gösterilerde üzerinde "Seni duyuyoruz tutuklu bacım, seni duyuyoruz tutuklu kardeşim, geliyoruz", "Gayemiz, Irak'ın birliğidir", "Ölüme evet, zillete hayır", "Bu devrimden vazgeçmeyiz", "Sünni ve Şiiyiz, bu vatanı satmayız", "Ey zalim git" ifadelerinin bulunduğu dövizler taşındı.

Musul şehrinde, Ramadi ve Felluce'de gösteri düzenleyenlerle dayanışma amacıyla kent merkezinde gösteri yapmak isteyenler, güvenlik güçlerinin engeline takıldı. Öte yandan, Bağdat'ın 90 km kuzey doğusundaki Diyale'nin merkezi Bakuba şehrinde düzenlenen gösterinin büyümesini engellemek için gösteri alanına giden yolların güvenlik güçleri tarafından kapatıldığı kaydedildi. Irak'ın batı, orta ve kuzey illerinde düzenlenen gösterilerle dayanışma amacıyla yarın güney şehirlerinde gösteri hazırlıkları yapıldığı ifade edildi.