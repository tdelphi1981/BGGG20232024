Putin'in Kremlin'e helikopterle gidip gelecek
Rusya Devlet Başkanı Vladimir Putin, Moskova şehir merkezinde trafiğe neden olmamak için Novo Ogoryova'da bulunan rezidansından Kremlin'e helikopterle gidip gelecek.
Devlet Başkanlığı Mülkiyet Yönetimi'nden Vladimir Kozhin basına verdiği bilgide ülke yöneticilerinin trafik oluşmasını engellemek için helikopter kullanacakları yönündeki bilgileri doğruladı.

Kozhin, üst düzey yöneticilerin şehir içindeki ulaşımları için birkaç tane İtalyan helikopteri satın alındığını söyledi. AgustaWestland helikopter üretim şirketi 2010'da Rus Helikopter şirketi ile Moskova yakınlarında AW139 tip helikopterlerinin üretimi için çalışmalara başlamıştı.

Satın alınan helikopterlerin önümüzdeki yıllarda Rusya'da üretiminin yapılacağına değinen Kozhin, daha önce de Kremlin'in Taynitski bahçesinden ve başbakanlık binası Beyaz Ev'de 2013'ün ilk çeyreğinde helikopter inişleri için pist yapılacağını ifade etmişti. 

Kozhin, UNESCO'nun koruması altında bulunan tarihi bölgeye helikopter inişinin binalara herhangi bir zarar vermeyeceği garantisi verse de, Rusya Mimarlar Birliği tarihi bölgeye helikopter inişine şiddetle karşı çıkıyor. Rus basını UNESCO'nun da mevcut uygulamayı reddedeceğini savunuyor.

Putin'in Basın Danışmanı Dmitri Peskov, Devlet Başkanı'nın Moskova'da kortejle hareket sayısını azalttığını belirterek, araç sahiplerini trafikte daha fazla bekletmemek için çalışmalarını Moskova dışındaki ofisine aktardığını açıklamıştı. Üst düzey görevlilerin trafiği kapatarak ışıklı araçlarla ilerlemeleri bazen vatandaşların protestolarına da neden oluyor.