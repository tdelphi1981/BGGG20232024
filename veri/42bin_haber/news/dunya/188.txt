Güney Afrika'da beyazlar siyahlardan 6 kat zengin
Güney Afrika'da yapılan son nüfus sayımı, ülkede siyahlar ve beyazlar arasındaki gelir dağılımı eşitsizliğinin sürdüğünü ve beyazların 6 kat zengin olduğunu gösterdi.
 Nüfus sayımı sonuçlarına göre, 2001'den bu yana 7 milyon artarak 51,8 milyona ulaşan ülke nüfusunun yüzde 79'unu siyahlar oluşturuyor.
 Siyahların gelirleri 2001'e göre yüzde 170'lik artışla 7 bin dolara yükselmesine karşın, beyazlar siyahlardan halen 6 kat fazla gelir elde ediyor.
 Sonuçları değerlendiren Devlet Başkanı Jacop Zuma, "Siyah vatandaşlar henüz yolun başında" ifadesini kullandı.
 Zuma, 1994'de ırk ayrımcılığıyla savaşan siyahların bugün de yoksulluk, işsizlik ve ekonomik eşitsizlikle mücadele ettiğini belirtti.
 Beyaz vatandaşların yıllık ortalama gelirinin 42 bin dolar olduğu ülkede Devlet Başkanı Zuma, yaşam standartlarının ülke çapında yükseldiğini ancak zengin ve fakir arasındaki uçurumun yok olmadığını dile getirdi.
 Açıklanan verilere göre, çalışabilir nüfusun yüzde 30'nun işsiz olduğu ortaya çıktı. Her 2 siyahtan biri işsizlikle mücadele ederken beyazların sadece yüzde 10'u işsiz.
 Nüfusun 11 milyonu 5 yaş altı çocuklardan oluşan Güney Afrika'da, çocukların yüzde 4'ü de kimsesiz.
 2001'de her üç kişiden birinin cep telefonu kullandığı ülkede, 2011 yılında bu oranın yüzde 90'a çıktığı görülüyor.
 Halkın yüzde 65'nin ise internet bağlantısı bulunmuyor.
 Güney Afrika 1994'e kadar, siyahlara karşı ırk ayrımı yapan "Apartheid" rejimiyle yönetilmişti. 
  