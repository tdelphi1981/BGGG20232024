Kafkasya'da çatışmalar tırmanıyor
Kafkasya'da çatışmalarda özellikle son iki yılda ciddi artış görülüyor. 741 direnişçi ve 411 güvenlik görevlisinin öldüğü son iki yılda, çatışmalar tüm Kafkasya cumhuriyetlerine yayıldı. Rusya bölgede istikrarın sağlanması için işsizliğin azaltılmasına özel önem veriyor.
Rusya'ya bağlı Kafkasya cumhuriyetlerinden Dağıstan, İnguşetya, Kabardey-Balkar ve Çeçenistan'da Ocak ayında meydana gelen çatışmalarda, iki güvenlik görevlisi ve 18 direnişçi hayatını kaybetti. Ayrıca, bölgede gazetecilere ve din adamlarına yönelik saldırılar da devam etti.

2013'ün ilk ayında en önemli çatışma Çeçenistan'da yaşandı. Vedeno bölgesindeki çatışmada, direnişin önde gelen komutanlarından Hüseyin Gakayev ve kardeşi Müslim Gakayev, beraberindeki 9 direnişçiyle ölü olarak ele geçirildi.

Dağıstan'da ise bir direnişçi ve polis hayatını kaybederken, Dağıstan Yüksek Mahkemesi Hakimi Magomed Magomedov silahlı saldırıda yaşamını yitirdi. Dağıstanlı gazeteci Ahmednabi Ahmednabiyev ise, iş çıkışında uğradığı silahlı saldırıdan yara almadan kurtuldu.

Bu dönemde yaşanan önemli bir gelişme ise Dağıstan yönetimindeki görev değişikliği oldu. Dağıstan Cumhurbaşkanlığı'na, Rusya'daki iktidar partisi Birleşik Rusya'nın Duma'da yer alan milletvekili Ramazan Abdullatipov getirilirken, eski cumhurbaşkanı Magomedsalam Magomedov ise Rusya Devlet Başkanı Genel Sekreter Yardımcılığı'na atandı.

Bölgedeki çatışma ve saldırılar, İnguşetya ve Kabardey-Balkar'da da etkisini göstermeye devam etti.

Kabardey-Balkar'ın Çegem ve Tırnauz şehirlerinde güvenlik güçleri tarafından düzenlenen operasyonlarda 6 direnişçi öldürülürken, İnguşetya'da Rusya Müftüler Konseyi üyesi din adamı Saleh Hamhoyev'in evi kimliği belirsiz kişilerce silahla tarandı. Hamhoney saldırıdan yara almadan kurtuldu.

-Siyasetçilerden din adamlarına birçok grup hedefte-

Rusya 2012'nin son haftasında Kafkasya'da ard arda işlenen suikastlerle sarsılmıştı.

Kabardey-Balkar cumhuriyetinde meydana gelen suikastlerde, 28 yaşındaki gazeteci Kazbek Gekkiyev ile Devlet Tarım Akademisi Rektörü ve aynı zamanda Rusya'da iktidarda bulunan Birleşik Rusya'nın Kabardey-Balkar Parlamentosu'ndaki grup başkanı Boris Jerukov, saldırılar sonucunda hayatını kaybetmişti.

Yine aynı dönemde, Kuzey Osetya Müftü Yardımcısı İbrahim Dudarov da uğradığı silahlı saldırı sonucunda öldürülmüştü.

Dudarov'a düzenlenen saldırı, 2012'de Kafkasya cumhuriyetlerinde din adamlarına yönelik yedinci suikast olarak ön plana çıkmıştı.

Özellikle Dağıstan'ın önde gelen Sufi liderlerinden Şeyh Said Efendi'nin bombalı saldırıda hayatını kaybetmesi bölgede yankı uyandırmıştı.

2012'de bölgedeki din görevlilerine yönelik saldırılardan beşi Dağıstan'da düzenlenirken, diğer ikisi Tataristan ve Kuzey Osetya'da gerçekleştirilmişti.

-Çeçenistan savaşı sona erdi ama etkileri yayıldı-

Kafkasya cumhuriyetlerinde, özellikle son iki yılda meydana gelen çatışmalarda ciddi artış gözleniyor.

Rusya İçişleri Bakanlığı'ndan verilen rakamlara göre, 2011'de bölgede 350 direnişçi ve 200 güvenlik görevlisi çatışmalarda hayatını kaybederken, 2012'de ise 211 güvenlik görevlisi ve 391 direnişçi öldü.

Uzmanlara göre, Rusya 2009'da Çeçenistan savaşının resmen sona erdiğini açıklamasına rağmen, bölgede hala güvenliği sağlayabilmiş değil.

Ayrıca 2007'de Çeçen-İçkerya Cumhuriyeti'nin feshedilerek, direnişin yeni lideri Doku Umarov tarafından "Kafkasya Emirliği"nin ilan edilmesi ve sadece Çeçenistan'da değil, tüm Kafkasya'da "bağımsız ve birleşik bir İslam devleti"nin kurulmasının amaçlandığının açıklanması, direnişin Çeçenistan-Dağıstan merkezinden çıkarak, tüm cumhuriyetlere yayılmasını beraberinde getirdi.

-Rusya işsizlik-istikrarsızlık ilişkisine odaklandı-

Rusya, Kafkasya'da ekonomik sorunları ortadan kaldırarak ve işsizlik oranını en düşük seviyeye indirerek, bölgede istikrarlı ve güvenli bir ortam sağlamayı hedefliyor. Bu çerçevede 2010'da dönemin Devlet Başkanı Dmitriy Medvedev tarafından onaylanan "2025 Kafkasya Stratejisi" kapsamında, tarımdan hayvancılığa, turizme kadar pek çok alanda yatırım yapılması hedefleniyor. Bölge genelindeki işsizlik oranı ortalama yüzde 25'ler seviyesindeyken Dağıstan, Çeçenistan gibi cumhuriyetlerde bu oran yüzde 50'lere çıkıyor. Nitekim Devlet Başkanı Vladimir Putin de, 2012 sonunda bu konuya değinirken, bölgedeki işsizlik sorununun en kısa sürede çözülmesi gerektiğini belirtmişti.

Rusya, her ne kadar Çeçenistan ve Dağıstan özelinde, Kafkasya genelinde 1990'lı yıllarla kıyaslandığında ciddi ilerleme kaydetmiş olsa da, bölgede son yıllarda artan çatışmaların, orta ve uzun vadede Rusya'nın başını yeniden ağrıtacak potansiyele sahip olduğu görülüyor.

2014'de Soçi'de düzenlenecek olimpiyatlar da bu açıdan bir gösterge kabul ediliyor. Rusya'nın olimpiyatlarda herhangi bir güvenlik sorunu yaşanmaması için bölgedeki operasyonlarını şimdiden artırmış durumda.