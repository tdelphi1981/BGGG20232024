Tahran'da yine hava kirliliği tatili
İran'ın başkenti Tahran'da, aşırı hava kirliliği nedeniyle okullar ve resmi daireler yine tatil edildi 
 İran’ın resmi haber ajansı IRNA, aşırı hava kirliliğinden dolayı Tahran’daki tüm okullar ile resmi dairelerin cumartesi günü de tatil edildiğini duyurdu. Kentte uygulanan tek-çift plaka uygulamasının alanı genişletilirken, havayı kirleten sanayi kuruluşlarının bu süre içinde faaliyetlerinin durdurulacağına da karar verildiği belirtildi.
 
 Vatandaşlardan zorunlu olmadıkça araç kullanmamaları istenirken, akciğer ve kalp rahatsızlığı olanlar ile çocuk ve yaşlılara dışarı çıkmamaları tavsiyesinde bulunuldu. Aşırı hava kirliliği nedeniyle anaokulları ve ilkokullar salı ve çarşamba günleri tatil edilmiş, hafta sonu tatili olan perşembe ve cuma ile bu süre dört güne çıkmıştı. 
 
 Aynı gerekçeyle okullar, üniversiteler ve tüm resmi kurumlar 4-5 Aralık 2012’de de tatil edilmiş, imkanı olan vatandaşlardan bu süre boyunca kent dışına çıkmaları istenmişti. 
 
 Tahran’da aşırı nüfus, kentin hava sirkülasyonuna uygun olmayan fiziki konumu, milyonlarca motosiklet ve düşük model araçların çıkardıkları egzoz gazları, hava kirliliğinde en önemli etkenler olarak sıralanıyor. Başta Irak olmak üzere diğer yakın Arap ülkelerindeki kum fırtınasının da başkentte hava kirliliğini önemli ölçüde artırdığı belirtiliyor. 
 
 AA