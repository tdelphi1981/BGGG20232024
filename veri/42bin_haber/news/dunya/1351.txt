PKK'lı Fidan memleketinde tanınmıyor!
 
  Fransa’da öldürülen 3 PKK’lı kadından Fidan Doğan’ı, doğduğu Kahramanmaraş’ın Nurhak İlçesi’ne bağlı Barış Beldesi’nin Hançıplak Mahallesi’nde tanıyan çıkmadı. Mahalle Muhtarı Aligül Özdemir, Fidan Doğan’ın babası Hasan Doğan’ı tanıdığını, Fidan’ı ise hiç görmediğini, kimsenin de tanımadığını söyledi.  
 3 YAŞINDA FRANSA'YA GİTMİŞ
  
 
 Fidan Doğan, Nurhak İlçesi’ne bağlı Barış Beldesi’nin Hançıplak Mahallesi’nde dünyaya geldi. Hasan-Fadime Doğan’ın 5 çocuğunun ortancası olan Fidan Doğan, 2-3 yaşındayken ailesiyle birlikte Fransa’ya gitti ve bir daha memleketine dönmedi. Fransa’nın başkenti Paris’te öldürülen Fidan Doğan’ın doğduğu Hançıplak Mahallesi’nin Muhtarı Aligül Özdemir, Fidan Doğan’ın cenazesinin Hançıplak’ta  Defnedileceğini duyduklarını belirtti. 
 AİLESİYLE İRTİBAT KURULAMIYOR 
 
 Olaydan sonra ailesiyle irtibat kurmadıklarını belirten ve cenazenin ne zaman geleceği konusunda bir bilgiye sahip olmadıklarını söyleyen Muhtar Özdemir, "Babası yaz tatillerinde iki senede bir Türkiye’ye geliyor. Hançıplak’ta evleri var orada oturuyor. Fidan Doğan 2-3 yaşlarından itibaren Fransa’ya gitti ve ondan sonra da Türkiye’ye giriş yapmamış.  
 Fidan Doğan’ı da tanımam. Yanımda oturup çay içse tanımam ama babasını tanırım. Cenazesi geldiği zaman Hançıplak’a defnedilecek" diye konuştu. Fidan Doğan’ın defin işlemleriyle ilgili olarak Barış Belediyesi’ne de herhangi bir müracaat olmadığı öğrenilirken, Fidan Doğan’ın öldürüldüğü gün Hançıplak’ta yaşayan amcası 110 yaşındaki Silo Doğan’ın yaşlılık nedeniyle öldüğü bildirildi.
  