Almanya'da baltalı Türk dehşeti
Almanya'nın Baden-Württemberg eyaletinin Bad Krozingen kentinde bir Türk, ayrı yaşadığı eşini baltayla öldürdü, yanında bulunan erkeği yaraladı. Evi de ateşe veren zanlı saklandığı yerde yakalandı.
Freiburg Emniyet Müdürü Belle, düzenlendiği basın toplantısında, adı açıklanmayan 32 yaşındaki Türk'ün eşinin bulunduğu eve girdiği ve balta ile eşini öldürdüğünü belirtti.

Olay sırasında evde bulunan başka bir kişinin de ağır yaralandığını ifade eden Belle, zanlının olay yerinden kaçmadan önce evi ateşe verdiğini kaydetti.

Belle, Freiburg kentinde bir binanın bodrum katında yakalanan zanlının yüzünde ve ellerinde yanıklar olduğunu ve hastanede tedavi görmesi gerektiğini belirtti.

Zanlının 2004 yılından beri Almanya'da yaşadığını ve burada akrabası bulunmadığını kaydeden Belle, eşi ile 2003 yılından beri evli olduğu ancak 2012 yılının Ağustos ayından bu yana ayrı yaşadığını ve Offenburg kentinde oturduğunu söyledi.

Başsavcı Wolfgang Meier de zanlının bugün tutuklama istemiyle hakim karşısına çıkarılacağını ifade etti.