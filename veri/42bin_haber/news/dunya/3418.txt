Bağdattan toprak isteriz
Kürdistan Bölgesel Yönetimi Sözcüsü Dizai, Kürdistan 85 bin kilometre karelik bir bölge. Bunun sadece 45 bini kontrolümüz altında. Bağımsızlık olsa bile sınırları tartışmalıyız dedi. Dizai, barış süreciyle ilgili de PKKya çağrıda bulundu.

Kürdistan Demokrat Partisi’nin Türkiye temsilcisi olarak uzun süre Ankara’da yaşayan ve en son Kürdistan Bölgesel Yönetimi’nde Hükümet sözcülüğüne getirilen Safin Dizai, gündeme ilişkin çarpıcı açıklamalar yaptı. 
TOPRAK KONUŞALIM: Bazılarının “İstiyorlarsa Kürtler ayrılsın” sözünü dikkate almayız. Kürdistan 85 bin kilometre karelik bir bölge. Bunun 45 bin kilometre karesi Bölgesel Yönetimkontrolünde. Bağımsızlık olsa da sınırları tartışmalıyız. 
BÜYÜK FIRSAT: Ortadoğu ve özellikle Suriye’deki değişimde halkların ve tabii Kürtlerin demokratik hakları yönünde çok önemli bir fırsat var. Bunun formülü, ayrışma, federal devlet, otonomi veya başka bir şey olabilir. 
BAASÇI DEĞİLLER: Suriye Kürtlerinin veya bir kısmının Baas yanlısı olduğu söylentileri doğru değil. Başkalarının Kürtlere yatırım yapması yerine Türkiye, Kürtlere doğru olumlu yaklaşmalı. 
MALİKİ SAPIYOR: Bugün bütün gruplarla sorunlu ve otoriter eğilimli Başbakan Maliki’nin davranışlarıyla karşı karşıyayız. Amaç, anayasanın öngördüğü federal çerçevede birlikte yaşamak. Bu hakkımız gözetilmezse durum değişir. 
PETROL ORTAK: Petrol arama çalışması bedelini merkezi hükümet ödeyecekti ancak hala ödemedi. Petrole el koymak veya Bağdat’ı bypass düşüncemiz yok. Petrolün geliri Irak’a ait hesaba yatırılacak ve yüzde 17 pay alacağız. . 
ABD’NİN KAYGISI: Daha önce teşvik eden ABD’nin, Erbil-Ankara ilişkisinin Irak bütünlüğüne zarar vereceği, Bağdat’ın devre dışı kalacağı kaygısı realist değil. 
PKK tarihi fırsatı kullanmalı 
DİZAİ, Türkiye’deki çözüm süreciyle ilgili ise şunları söyledi: Önemli bir süreç ama kısa sürede ve kolay bitecek gibi çok yüksek beklentilere girmemek gerekir. IRA, ETA örneklerine bakılırsa bu süreçler çok zaman alıyor ve dalgalı oluyor. Çok kan akmış, kayıplar verilmiş. Kürtlerin olduğu kadar Türk kamuoyunun da hassasiyetlerini dikkate alarak, belki eğiterek ilerlemek gerekecek. Nihai bir anlaşma için siyasi ve toplumsal iklim hazırlanmalı. Ancak bunun için dış müdahaleler, provokasyanlar olsa da Türkiye bu iradeden vazgeçmemeli. PKK da Kürt meselesinin daha ciddi şekilde konuşulması ve tatminkar bir sonuca ulaşılması umuduyla bu tarihi fırsata şans vermeli. 
Talabani’nin eksikliğini Irak’taki siyasi krizin nedenlerinden biri gören Safin Dizai “cumhurbaşkanı Kürt, Meclis başkanı Sünni, Başbakanın Şii olması gibi aramızda bir centilmenlik anlaşması var” dedi.