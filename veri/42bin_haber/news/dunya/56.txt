AB'den İran gazına yasak
AB dışişleri bakanları, şüphe uyandıran nükleer programıyla ilgili uluslararası yükümlülüklerini yerine getirmemekle suçladıkları İran'dan doğalgaz ithalini yasakladı.
 Lüksemburg'da toplanan AB dışişleri bakanlarının onayladığı İran'a ilave yaptırım kararlarıyla, nükleer faaliyetlerde ya da balistik füzelerde kullanılan grafit, alüminyum ve çelik gibi metaller ve endüstriyel yazılımların bu ülkeye satışı durduruldu.
 İlave yaptırımlarla İran hükümetine önemli finansman sağlayan 34 şirket ve kuruluşun AB'deki mal varlıkları donduruldu.
 AB dışişleri bakanları, insani ihtiyaçlara yönelik olanlar hariç Avrupalı finans kuruluşlarının İran bankalarıyla tüm işlemlerini yasakladı ve İran Merkez Bankası'na yönelik kısıtlamaları genişletti.
 Yaptırımlarla AB tankerlerinin İran için petrol ve ürünlerini taşımaları ve AB şirketlerinin gemi inşa sektöründe İran'la iş yapmaları yasaklandı.
 AB dışişleri bakanlarının kararlarında, ilave yaptırımların İran halkı yerine yönetimin nükleer programını hedeflediği belirtilerek, bunları sona erdirmenin Tahran rejiminin elinde olduğu, aksi halde yeni yaptırımlara gidileceği vurgulandı.
 İran'ın halihazırda AB'ye doğalgaz ihracatı bulunmuyor.  AA