Egemen Bağış'tan Rum Büyükelçi'ye: Ahmaklıktan vazgeçin!
AB Bakanı ve Başmüzakereci Egemen Bağış katıldığı konferansın soru-cevap bölümünde Güney Kıbrıs Yönetimi Büyükelçisi Michalis Stavrinos'un "Neden imzaladığınız anlaşmaları uygulamıyorsunuz" sorusu üzerine "Bu söyleyeceklerimi iyi bir not al önce. Sen Kıbrıs'ın neresindensin. Türkiye'nin yükümlülüklerini hatırlatacağınıza kendi imzaladığınız anlaşmaları uygulayın. Hükümetiniz ahmakça uygulamalarından vazgeçsin. Annan planını 2004'te uygulamayan, reddeden ve barıştan yana olmayan taraf Rum tarafıdır" dedi.
AB Bakanı ve Başmüzakereci Egemen Bağış, İrlanda'nın başkenti Dublin'e yaptığı resmi ziyaret çerçevesinde Uluslararası İlişkiler ve Avrupa İşleri Enstitüsü (IIEA) adlı düşünce kuruluşunda "Avrupa'nın Karşılaştığı Yeni Zorluklar ve Türkiye" konulu bir konuşma yaptı. 

Soru-cevap bölümünde Güney Kıbrıs Yönetimi Büyükelçisi Michalis Stavrinos'un "Neden imzaladığınız anlaşmaları uygulamıyorsunuz" sorusu üzerine Bağış, "Bu söyleyeceklerimi iyi bir not al önce. Sen Kıbrıs'ın neresindensin. Turkiye'nin yükümlülüklerini hatırlatacağınıza kendi imzaladığınız anlaşmaları uygulayın. Hükümetiniz ahmakça uygulamalarından vazgeçsin. Annan planını 2004'te uygulamayan, reddeden ve barıştan yana olmayan taraf Rum tarafıdır" dedi.

Türkiye ve İrlanda'nın, Avrupa'nın farklı köşelerinde bulunan iki dost ülke olduğunu ve iki ülke halkının birbirlerine karşı her zaman derin bir saygı duyduğunu belirten Bağış, Türkiye'ye ve Türk halkına duyduğu hayranlıkla da bilinen İrlandalı şair James Clarence Mangan'ın "Üç Kalender" şiirini okudu.

"Bugün buraya beraberimde, TBMM'de temsil etmekten gurur duyduğum Türk halkının ve ayrıca Boğaziçi'nin en sıcak dilek ve temennilerini getirdim" diyen Bağış, Türkiye-AB ilişkilerinin sürecinde son dönemdeki yavaşlamaya değinerek, son beş dönem başkanlığı sırasında herhangi bir müzakere başlığının açılmadığını kaydetti.

Türkiye'nin, İrlanda'nın 1 Ocak'ta üstleneceği AB dönem başkanlığından "çok umutlu" olduğunu belirten Bağış, "İrlanda'nın, AB'nin kuruluş prensiplerini yeniden aksiyona geçirmesini umuyoruz. İrlanda'nın yaratıcılığına ihtiyacımız var. İrlanda dönem başkanlığı tarihi bir dönüm noktası olacak" dedi. Türkiye, AB'ye katıldığında bunun birliği bölgesel bir projeden, küresel barış projesine çevireceğini vurgulayan Bağış, François Hollande'ın cumhurbaşkanlığıyla Fransa'da Türkiye'nin AB üyeliğine ilişkin tavrının değiştiğini görüldüğünü belirtti. Bağış, "(Nicolas) Sarkozy'yi balık tutmaya geri gönderdiği için Fransız seçmenlere minnettarız" dedi. Bağış, nüfusunun çoğunluğu Müslüman olan Türkiye'nin demokratik ve laik bir ülke olarak, Avrupalı kimliğinin yeniden tanımlanmasına büyük katkıda bulunacağını belirtti.

Türkiye-İrlanda ilişkilerinin geliştirilmesindeki potansiyele dikkati çeken Bağış, turizm, teknoloji, ekonomi gibi birçok alandaki işbirliği potansiyeline işaret etti.

Konuşmasında Türkiye'nin ekonomik potansiyeline ve genç nüfusuna da değinen Bağış, Türkiye'nin Avrupa'nın en hızlı büyüyen, dünyanın ise en hızlı büyüyen üçüncü ekonomisi olduğunu kaydetti. Türkiye'nin AB'ye sağlayacağı katkıların yanı sıra AB sürecinin Türkiye'ye katkılarını olduğunu ifade etti.

AB Bakanı Bağış bugünkü temasları çerçevesinde İrlanda Başbakan Yardımcısı ve Dışişleri Bakanı Eamon Gilmore ve İrlanda AB Bakanı Lucinda Creighton'la ayrı ayrı görüşecek.
İrlanda, 1 Ocak 2013'te AB dönem başkanlığını Güney Kıbrıs Rum yönetiminden devralacak.