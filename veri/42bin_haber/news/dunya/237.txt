‘Son dansöz’ Mısır’ı karıştırdı
Mısır’da geçen hafta vizyona giren ve büyük ilgi gören bir film tepkiler üzerine sansüre uğradı.
 “Abdu Muta” adlı filmde ünlü dansöz Dina Talat Seyid Muhammed (47), Hz. Muhammed’in kızı ve Hz. Ali’nin eşi Hz. Fatıma ile ilgili bir şarkı eşliğinde gerdan kırıyor.Şarkının sözleri aslında Hz. Fatıma’yı “Hasan ve Hüseyin’in faziletli annesi” diye övüyor. Ancak El Sabah gazetesinin haberine göre ülkedeki Şiilerin sözcüsü Baha Enver Muhammed, İslam’a hakaret ettiğini savundukları filmin yasaklanması için başsavcılığa, kınayıcı bir fetva çıkarması için ise El Ezher’e başvurdu.
 ‘Sanata uygun’ sansür
 Newsweek dergisinin “Mısır’ın son dansözü” diye nitelediği, felsefe alanında yüksek lisans sahibi Dina, filmdeki dansının hakaret olmadığını savundu. Ancak Kültür Bakanlığı sansür kararı aldı. Sansür Yönetmeni Abdülsetta Fethi filmi izleyip şarkının olduğu bölümün “sanata uygun biçimde” kesilmesi için bir rapor hazırlayacak. Bakanlık, sansür talebinin filmin yapımcısı Ahmed El Subki’den geldiğini öne sürdü. Kurban Bayramı’nın ilk gününde vizyona giren film, gişede bir günde 2.5 milyon Mısır lirası (737 bin lira) gelir elde ederek rekor kırmıştı. 85 milyon nüfuslu ülkede halkın yüzde 1’inden azı Şii.
 
  