Erdoğan bastırdı, Samaras harekete geçti
Yunanistan'ın başkenti Atina'ya yapılması planlanan ancak yılan hikayesine dönen cami konusu, Başbakan Antonis Samaras'ın talimatıyla kısa sürede hayata geçiriliyor. Eski bir binadan dönüştürülecek "Geçici İslam Camisi" projesinde ihale sürecine girildiği iddia ediliyor. "Cami'nin İslam'ı çağrıştırmayacağı" yorumunda bulunan Ta Nea gazetesi, Votanikos semtinde yapılması planlanan eski bir binadan dönüştürülecek cami-mescidin maket fotoğrafını yayınladı.
Başbakan Recep Tayyip Erdoğan'ın yaklaşık 1 buçuk ay önce Yunan Başbakan Antonis Samaras'a "İzin verirseniz Atina'ya camiyi biz yapabiliriz." önerisi üzerine harekete geçen Yunan hükümeti, cami konusundaki tartışmaları bitirmek için adım atmaya hazırlanıyor. Cami için daha önce tahsis edilen Atina merkezine yakın Votanikos semtindeki 17 dönümlük arsa içerisinde yer alan ve daha önce Deniz Kuvvetleri'nin kara araçlarının tamirhanesi olarak kullanılan bin metrekarelik eski bir bina, restore edilerek 350 kişilik bir mescide dönüştürülecek. 

Ta Nea'nın yayınladığı maket fotoğrafına göre cami, mescide benziyor. Önceki hükümetler tarafından yapılan açıklamalarda, ekonomik kriz döneminde temelden yeni bir cami inşa edilemeyeceği için daha az maliyetle eski bir binanın ibadethaneye dönüştürüleceği açıklanmıştı. Bu şekilde Atinalı Müslümanların özellikle bayram namazlarını stadyum ve meydanlarda kılmak zorunda kalmamaları üzerine çıkan tartışmaların önüne geçilmesi hedefleniyor.

5 Mayıs 2011'de resmi gazetede kabul edilen son düzenlemeye göre Atina camisi için tahsis edilen arazide bulunan eski bir bina, "Geçici İslam Camisi İnşa Edilecek Bölge" şeklinde tanımlanmıştı. Bu da inşa edilecek mescidin geçici olacağı ve ülkenin ekonomik krizi aşmasının ardından 2006 yılında kabul edilen yasaya göre temelden yeni bir caminin inşa edileceği anlamına geliyor. Ancak cami tartışmalarından bıkan Atinalı Müslümanlar, asıl cami inşa edilene kadar Müslümanlara hizmet vermesi için eski binadan dönüştürülecek bir mescit bile olsa projenin bitirilmesini istiyor. Samaras hükümetinin adım atması durumunda inşa edilecek cami ile Atina'da İslam dini, ilk defa resmen kamusal alanda Müslümanlar tarafından temsil edilmiş olacak. Avrupa'daki tek camisiz başkent olan Atina'ya da cami inşa edilmiş olacak. 

MALİYET 846 BİN EURO

Atina camisi için tahsis edilen arsa içerisindeki bina, Deniz Kuvvetleri'nden alınmadan önce "Ford-Nissan-Mercedes" kamyonlarının tamirhanesi olarak kullanılıyordu. Mekan, toplam bin metrekarelik geniş bir binadan oluşuyor. Tompazi mimarlık bürosu tarafından yapılan projeye göre binaya demir iskelet giydirilerek yalıtımı yapılacak. Yaklaşık 350 kişinin ibadet yapabileceği bir mekana dönüştürülecek. Kriz öncesi sıfırdan yapılması planlanan cami için 15 milyon Euro bütçe ayrılmıştı. Eski binadan dönüştürülecek cami-mescidin maliyeti ise 846 bin Euro olacak. 

Etrafındaki diğer binalar ise imam odası, yönetim yeri, abdesthane, tuvalet ve depo olarak düzenlenecek. Çevre düzenlemesi, camiye sığmayan cemaatin dışarıda namaz kılabilmesine olanak verecek şekilde planlandı. Etraf yeşillendirilecek. Ayrıca araba parkı da yapılacak. Cami-mescide ise çevre ile uyumlu olması için minare yapılmayacak. Cami arazisi sınırında daha önce askerlere hizmet vermek için inşa edilen Aziz Hristoforos adlı küçük bir kilise de yer alıyor. Kilisenin dinler arası hoşgörüyü yansıtması için yıkılmayacağı ifade ediliyor. 

TA NEA: CAMİ, İSLAM'I ÇAĞRIŞTIRMIYOR

Bu arada Ta Nea gazetesinin ilk defa bugün yayınladığı Atina camisinin maket fotoğrafı için kullandığı ifadeler, Atinalı Müslümanları rahatsız etti. Gazete, cami maketi için, "Minaresiz. Maketten de anlaşıldığı gibi modern bir bina olan Atina camisinin dışı, hiçbir şekilde İslam'ı ve minareli Osmanlı camilerini çağrıştırmıyor." ifadelerini kullandı. 

GEÇİCİ CAMİYE ULAŞIM OLDUKÇA KOLAY

Eğitim Bakanlığı'nın sorumluluğunda olacak cami, 2'si Müslüman toplam 7 kişi tarafından yönetilecek. Caminin yapılacağı 17 dönümlük arazi, Atina'nın ünlü Sintagma Meydanı ile parlamentoya yaklaşık 4 kilometre mesafede. Votanikos bölgesinde yer alan camiye ulaşım hem metro hem de toplu taşıma araçları ile çok kolay. Cami arazisi, Eleonas metro durağına yaklaşık 500 metre uzaklıkta yer alıyor. 

Atinalı Müslümanlar, inşa edilmesi düşünülen 350 kişilik caminin talebi karşılamayacağını belirterek, yasadışı şekilde daire ve bodrum katlarda hizmet veren 100'den fazla mescidin kapatılmaması gerektiğine dikkat çekiyor. 

Yunanistan'da bir asrı aşkın süredir tartışılan Atina'ya cami yapılması konusunda 1890, 1934, 2006 ve 2011 yıllarında 4 farklı yasa yapılmıştı.