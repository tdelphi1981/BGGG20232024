NATOdan Rusyaya Patriot garantisi
Rusya Dışişleri Bakan Yardımcısı Aleksey Meşkov, NATO'nun Türkiye'nin Suriye sınırına yerleştirilen Patriot füze savunma sistemlerinin, Suriye'ye yönelik herhangi bir askeri operasyona hazırlık olmadığı yönünde garanti verdiğini söyledi.
"NATO yönetimi bize Patriot'ların yerleştirilmesinin Suriye'ye yönelik bir askeri operasyon ya da 'uçuşa kapalı alan' oluşturma girişimlerinin parçası olmadığı yönünde garanti verdi." ifadelerini kullanan Meşkov, bu garantinin sorgulanması için de herhangi bir gerekçe görmediklerini belirtti.

Suriye sınırına yerleştirilen Patriot'ların problemin barışçıl yollarla çözümüne katkı sağlayacağını düşünmediklerini belirten Rus yetkili, Rusya'nın hedefinin Suriye'de akan kanın durması ve müzakere için tarafların masaya oturtulması olduğunu yineledi.

NATO kararıyla Aralık ayında Almanya, Hollanda ve ABD Türkiye'nin Suriye sınırına ikişer adet Patriot sistemi yerleştirmişti. Türkiye, 900 kilometrelik Suriye sınırının güvenliği için Patriot'lara ihtiyacı olduğunu ifade ederken, Moskova Patriotların bölgede çatışma riskini artırdığını savunuyor.