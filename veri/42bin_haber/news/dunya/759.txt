Almanya'dan "Patriot"a onay!
Alman Federal Meclisi, Türkiye'nin NATO'dan talep ettiği Patriot sistemlerinin gönderilmesine onay verdi. Alman meclisinde bugün düzenlenen ve 555 milletvekilinin katıldığı oylamada, 461 milletvekili Patriot sistemlerinin gönderilmesinden yana oykullanırken, 86 milletvekili "hayır" oyu kullandı. 

Oylamada 8 milletvekili iseçekimser kaldı.

Daha önce, Sol Parti Meclis Grubu karara karşı çıkacağını, diğer parti meclis grupları ise destek vereceklerini açıklamıştı.

Kararın görüşülmesi sırasında dinleyici bölümünde bulunan Türkiye Gençlik Birliği Başkanı Beyhan Yıldırım, oylamayı bağırarak protesto edince Meclis polisi tarafından dışarıya çıkarıldı.

Almanya böylelikle, Türkiye'ye 2 Patriot hava savunma sistemini ve bunlarla birlikte en fazla 400 Alman asker gönderilmesine onay verdi.

Kararda, Awacs tipi erken uyarı uçaklarının kullanılmasına da izin veriliyor.

Farklı görüşler

Alman Federal Meclisi'ndeki partiler, NATO kapsamında Türkiye'ye konuşlandırılacak Patriot savunma sistemleri konusundaki görüşlerini dile getirdiler. Dışişleri Bakanı Guido Westervelle sistemlerin savunma amaçlı olduğunu yinelerken, Hristiyan Demokrat Birlik Partisi (CDU) milletvekili Philipp Missfelder, "Türkiye olmadan Suriye konusunda çözüme ulaşamayız" dedi.

Türkiye'nin NATO'dan talebi çerçevesinde, Alman Federal Meclisi'nin Patriot sistemleri gönderilmesini kabul ettiği oylamadaki konuşmalarda parti grupları görüşlerini dile getirdi.

CDU Federal Meclis üyesi Missfelder, NATO ortağı Türkiye'nin savunma amaçlı talebine olumlu karşılık verilmesinin doğal olduğunu ifade etti.

Missfelder, Almanya'nın Soğuk Savaş döneminde NATO'dan faydalandığını, bu dönemde NATO'nun kendilerini koruduğunu, iki Almanya'nın birleşmesine katkı sağladığını, bundan dolayı da NATO ortağına yardım etme isteklerinin yerinde olduğunu kaydetti.

Türkiye'nin Suriye konusunda çok iyi çalışmalar yaptığını, itidalli davrandığını ve bölgedeki tansiyonu tırmandırmadığına işaret eden Missfelder, "Türkiye bizim için önemli bir stratejik partner ve dost ülkedir. Türkiye olmadan Suriye konusunda çözüme ulaşamayız" diye konuştu.

Türkiye'nin Suriye;deki iç savaştan Suriye halkından sonra en fazla etkilenen ülke olduğunu ifade eden Missfelder, Türkiye;ye güven verilmesi gerektiğini ifade etti.

Yeşiller Partisin'den Kerstin Müller de, bu görev hakkındaki tüm kuşkuların giderildiğini ancak Alman askerlerin Suriye'deki iç savaşın içine çekilmemeleri gerektiğinin altını çizdi.

Sol Parti Federal Meclis Grubu Eşbaşkanı Gregor Gysi ise, Alman hükümetinin askerlerini Ortadoğu'ya gönderdiğini ve böylelikle savaşın tarafı olacağını savundu.

Almanya Dışişleri Bakanı Guido Westerwelle ise, Federal Meclis'in Türkiye'ye Patriot sistemlerinin gönderilmesi kararının alınmasından sonra yaptığı açıklamada, bu görevin savunma amaçlı olduğunu vurgulayarak, ortağımıza ve müttefikimiz Türkiye'ye dışarıdan gelen tehditlere karşı onu NATO kapsamında korumamız doğaldır" dedi.

Almanya Savunma Bakanı Thomas Maiziere de, Federal Meclise güçlü desteğinden dolayı teşekkür etti.