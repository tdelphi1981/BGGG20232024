Sovyetler Birliği anlaşması kayıp
Sovyetler Birliği’nin dağıldığını ve Bağımsız Devletler Topluluğu’nun kurulduğunu ilan eden 1991 tarihli anlaşmanın aslının kayıp olduğu açıklandı.
 Anlaşma Rusya, Belarus ve Ukrayna liderleri arasında Belarus’ta bulunan Belovejskaya Puşşa'da 8 Aralık 1991’de imzalanmıştı.
 Rus basınında yer alan iddialara göre BDT İcra Kurulu temsilcisi kendilerinde anlaşmanın sadece kopyası olduğunu, Belarus Dışişleri Bakanlığı ya da diğer imzacı ülkelerde de anlaşmanın aslının bulunmadığını söyledi.
 Temsilci açıklamasında, “Belovejskaya Puşşa Anlaşması imzalandığında henüz Bağımsız Devletler Topluluğu yoktu. Biz de noter onaylı kopyası bulunuyor.” dedi.
 Belarus Dışişleri Bakanlığı Sözcüsü Andrey Savinih, anlaşmanın aslının bulunması için çalışma yapacakları sözü verdi.
 'TEK KOPYA OLMASI DA MUHTEMEL'
 Anlaşmayı imzalayan liderlerden biri olan Belarus eski Cumhurbaşkanı Stanislav Şuşkeviç, orijinal belgenin Belarus Dışişleri Bakanlığı tarafından alındığını söyledi. Kaç tane orijinal belgenin imzalandığını hatırlamadığını belirten Şuşkeviç, “Büyük bir ihtimalle üç belge olması lazım. Rusya, Belarus ve Ukrayna’da birer tane olmalı. Ancak tek kopya olması da muhtemel….” dedi.
 Eski Bakan Pyotr Kravçenko ise kendilerinin asıl değil, noter tasdikli kopyayı aldıklarını savundu.
 8 Aralık 1991’de Sovyetler Birliği’nin dağılmasını ve Bağımsız Devletler Topluluğu’nun kurulmasını öngören anlaşmaya 21 Aralık’ta Baltık ülkeleri ve Gürcistan hariç tüm eski Sovyet ülkeleri imzaladı. Bu anlaşma ile Sovyetler Birliği hukuken sona erdi ve BDT kuruldu. 
  