Suriye ordusu saldırıya geçti
Suriye ordusu, yoğun olarak Türkmenlerin yaşadığı Betavan, Betfares, Göydağ beldelerine saldırı başlattı. 
Suriye'nin Lazkiye kentine bağlı Bayır-Bucak bölgesindeki bomba ve patlama sesleri Hatay'ın Yayladağı İlçesi'nden duyuldu. 
Suriye ordusu bölgeye, karadan ve havadan saldırı başlattı.Suriye ordusuna ait savaş uçakları ve kara birlikleri, sabah 04.00 sularında Türkiye sınırına 20 kilometre uzaklıktaki, yoğun olarak Türkmenlerin yaşadığı Betavan, Betfares, Göydağ beldelerine saldırı düzenledi. Saldırıda çok sayıda ölü ve yaralı olduğu belirtildi.Suriye ordusunun muhaliflere yönelik saldırıları devam ederken, patlama sesleri Yayladağı İlçesi sınır köylerinden duyuldu. 
Helikopter düşürüldüğü iddiası 
Suriyeli muhalifler, Lazkiye kentine bağlı Bayır- Bucak bölgesinde, Suriye ordusunun saldırıda kullandığı bir helikopteri, uçaksavarla düşürdüklerini ileri sürdü. Halen devam eden çatışmada, çok sayıda sivilin yaralandığını iddia eden muhalifler, ağır yaralı 6 sivil Suriyeliyi Hatay'ın Yayladağı İlçesi sınırından geçirerek, Türkiye'ye getirdi. Yayladağı'nda ilk müdahalesi yapılan yaralılar, Antakya Devlet Hastanesi'ne sevk edildi. Suriye ordusunun muhaliflere, uçak, helikopterle hava saldırısını sürdürdüğü belirtilirken, çatışma sesleri ilçeden duyulmaya devam ediyor.

152 kişi öldü 
Suriye'de rejime bağlı ordu birliklerinin muhaliflerin yoğun olduğu kentlere ağır silahlarla saldırması sonucu 152 kişinin öldüğü bildirildi. 
Suriye İnsan Hakları Örgütü (SNHR), ordu birliklerinin başkent Şam'ın banliyölerine düzenlediği operasyonlarda 39, Dera'da 27, Halep'te 20, Hama'da 14, Deyru'z Zor'da 13, Humus ve Rakka'da 12'şer, Lazkiye'de 8, İdlib'te 6 ve Haseke kentinde bir olmak üzere ülke genelinde 152 kişinin yaşamını yitirdiğini duyurdu. 
Bu arada, Suriye Genel Devrim Konseyi (SRGC), Özgür Suriye Ordusu'nun (ÖSO) Rakka ili ve Selimiye ilçesi arasında bulunan Sufyan petrol sahasının denetimini ele geçirdiğini aktardı. 
Sufyan petrol sahasında iki ordu arasında şiddetli çatışmalar yaşandığını, iki tarafın da ağır kayıplar verdiğini vurgulayan SRGC, rejimin Lazkiye'de Cebel El Türkman ile Cebel El Ekrad bölgelerine roketlerle saldırdığını ve bölgedeki köylere hava operasyonu düzenlediğini açıkladı. 
Şam'ın Kalamun bölgesindeki 155. tugaydan ülkenin kuzeyine doğru Scud füzelerinin fırlatıldığını da aktaran SRGC, bir Scud füzesinin Halep'e düştüğüne değindi. 
Ordunun Kasyon Dağı'ndan ve Mezze askeri üssünden başkentin Duma, Haresta, Dareya, Doğu Guta, Yermuk, Cobar ve Mudamiye banliyölerine roket ve havan topuyla saldırdığı da kaydedildi. 
Öte yandan Suriye resmi haber ajansı SANA, güvenlik güçlerinin ülke çapında düzenlediği operasyonlarda çok sayıda silahlı grubu etkisiz hale getirdiğini açıkladı.