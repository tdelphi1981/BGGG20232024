İspanya'dan göçmenlere DNA testi
İspanya insan kaçakçılığını önlemek için göçmenlerin bulunduğu sosyal merkezlerdeki ailelere DNA testi yapma kararı aldı 
 Fas toprakları içinde bulunan ancak İspanya'ya bağlı olan Melilla kentinde, insan kaçakçılığını önlemek amacıyla göçmenlerin bulunduğu sosyal merkezlerdeki ailelere gerçekten aile olup olmadıklarını tespit edebilmek için DNA testi yapılmasına karar verildi. Melilla'ya kaçak yollardan giren ve buradaki CETI adlı sosyal merkezde geçici olarak barınan göçmen ailelerin, resmi makamlara bildirdiği çocukların gerçekten o ailelere ait olup olmadığını belirlemek için DNA testi yapılacağı açıklandı.  
 88 AİLEYE DNA TESTİ YAPILACAK
  
 Bazı kaçak göçmenlerin İspanya'daki durumlarını yasallaştırmak için yanlarına başkalarının çocuklarını da alarak resmi makamlara kendilerini aile olarak sunduklarına ilişkin şüpheler üzerine böyle bir yola gidildiği belirtildi. İspanya Çalışma ve Sosyal Güvenlik Bakanlığı, Sosyal Refah Kurumu, Savcılık ve Granada Üniversitesi'nin birlikte imzaladığı protokol gereği, 1 Ocak 2013 tarihinden itibaren CETI'de barınan 88 aileye (101'i reşit olmayan toplam 205 kişi) DNA testi yapılacağı açıklandı.  
 MASRAFLARI ÜNİVERSİTE ÜSTLENECEK 
  
 İspanya'nın bulunduğu ekonomik krizden dolayı DNA testinin İspanyol devletine maliyetinin çok düşük olacağı, masrafları DNA testinin yapılacağı üniversitenin üstleneceği ifade edildi. 
 DHA