'Atina cami olmayan tek AB başkenti'
BBC, Atina'da cami olmamasına dikkat çekti.
 BBC, Atina’da ihtiyaca rağmen cami olmamasına dikkat çektiği geniş haberinde ülkenin bu konuda nasıl bölündüğünü anlatırken Piskopos Serafim'in, Yunanlıların “5 asır İslami tiranlığı altında acı çektikleri" iddiasını da aktardı. BBC'ye konuşan bankacı Kali Patunia ise, başka ülkelerdeki Yunan göçmenlerinin kendi kiliselerinin olduğunu vurgulayarak camiye karşı çıkılmasını "iki yüzlülük” olarak niteledi.
 Artan talebi rağmen karşı direniş nedeniyle Atina’da hala bir cami bulunmaması, BBC’de geniş bir habere konu oldu. Yunanlıların cami konusunda bölündüklerine dikkat çeken BBC, Atina’nın cami olmayan tek AB başkenti oluşuna vurgu yaptı.  
 BBC, Atina’da Cuma namazı için Müslümanların yer altında, sıkışık ibadet odalarında toplandıklarını, bu yerler yasa dışı olsa da Müslüman toplumunun başka bir seçeneği bulunmadığını belirterek “Müslüman dünyasının yanı başındaki Atina, cami olmayan tek AB başkenti” dedi.
 Yunanistan’ın Osmanlı İmparatorluğu’ndan bağımsızlığını kazandığı 1832’den bu yana hiçbir hükümetin Atina’da cami yapılmasına izin vermediğine dikkat çeken BBC, ancak Yunanistan’ın Müslüman göçmenler için AB’ye ilk giriş kapısı haline geldiğini, sadece Atina’da halen 300 bin civarında Müslüman’ın yaşadığının tahmin edildiğini kaydetti.
 “CAMİ OLMAMASI BİZİM İÇİN BÜYÜK TRAJEDİ”
 Bu çerçevede Pakistanlı Seyit Muhammet Cemil’in “Cami olmaması biz Müslümanlar için büyük trajedi” yakınması yansıtılan haberde bir cami sağlanması için hükümet üzerindeki baskılar artarken neo faşist Altın Şafak partisinin de yükselişini sürdürdüğü vurgulandı.
 BBC, Altın Şafak Partisi Başkan Yardımcısı İlias Panagiotaros’un göçün önlenmesi için Türkiye sınırına “mayın” döşenmesi gerektiği sözlerine yer verdiği haberinde kullanılmayan bir ordu kışlasının Atina’daki ilk caminin yeri olarak seçildiği anımsattı.
 HÜKÜMET: “BU CAMİ İNŞA EDİLMELİ”
 Yunan hükümetinin cami projesinin gerçekleşmesinde ısrar ettiğini de belirten BBC’ye göre, Kalkınma Bakanlığı Genel Sekreteri Stratos Simopulos “Finansal kriz bir sorun. Hükümetin şimdilik başka öncelikleri var ama bu cami inşa edilmeli ve bu süreci birkaç ay içinde başlatma durumunda olabiliriz” diye konuştu. 
 Ancak BBC, Yunanistan’ın boğuştuğu ciddi finansal krizi nedeniyle hükümetin 1 milyon euroyu camiye tahsis edeceğini açıklamada zorlanabileceği yorumunu yaptı.
 PİSKOPOS SERAFİM: “BEŞ ASIR İSLAMİ TİRANLIK ALTINDA ACI ÇEKTİK”
 Cami konusundaki farklı görüşlere yer veren BBC, Yunan kilisesi, cami fikrine artık daha sıcak baksa da kilisenin bazı üst düzey şahsiyetlerinin hala karşı çıkmayı sürdürdüklerine dikkat çekerken Piskopos Serafim’in ağır ifadelerini yansıttı.
 Piskopos Serafim, Müslümanların çoğunun “Avrupa’yı İslamlaştırmak üzere” Yunanistan’a yasa dışı biçimde girdiklerini savunduğu açıklamalarında “Yunanistan, Türk yönetimi altında beş asır boyunca İslami tiranlığın acılarını çekti ve bir cami inşa etmek, bizi özgür kılan şehitleri üzer” iddiasında bulundu.
 YUNAN BANKACI: “İKİ YÜZLÜLÜK”
 Buna karşın bankacı Kali Patunia da, Müslümanların bir camisi olması gerektiğini vurgularken “Başka ülkelerdeki Yunan göçmenleri, kendi kiliselerini inşa ediyor bu nedenle bu (camiye karşı çıkmak) iki yüzlülük” sözlerini kullandı. 
 BBC, haberine son verirken finansal krizin Yunan halkını daha içe dönük ve daha endişeli hale getirdiğini belirtti.
 ANKA
  