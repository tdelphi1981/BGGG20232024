Nuland: Tüm olasılıkları değerlendiriyoruz
ABD Dışişleri Bakanlığı Sözcüsü Victoria Nuland Ankara'da gerçekleşen terör saldırısıyla ilgili açıklamalarda bulundu. Bakanlıkta düzenlenen basın toplantısında, saldırıda hayatını kaybeden güvenlik görevlisinin ailesine başsağlığı dileyen Nuland, "Tüm olasılıkları değerlendiriyoruz." dedi.
Nuland, konu hakkında ABD Dışişleri Bakanı Hillary Clinton ile Ahmet Davutoğlu'nun telefon görüşmesi gerçekleştirdiğini ifade etti. Görüşmede Türk yetkililerin işbirliğinden duyduğu memnuniyeti ifade eden Clinton, Davutoğlu'na başsağlığı diledi.

Yaşanan hadisenin bir intihar saldırısı olduğunu belirten Nuland, Ankara'daki konsolosluğun güvenliğine dikkat çekti. Ana konsolosluk binasının 1950'lerde yapıldığını ancak son yıllarda yapılan düzenlemeler ile daha güvenlikli bir hale getirildiğine vurgu yapan Nuland, Türkiyeli yetkililerle hasar tespiti ve soruşturma için birlikte hareket edildiğini ifade etti.

Nuland bombalı saldırının terör örgütü El-Kaide ile bir bağlantısının olup olmadığı ile ilgili bir soruya, "Tüm olasılıkları değerlendiriyoruz." cevabını verdi.

Hayatını kaybeden güvenlik görevlisinin ailesine derin başsağlığı dileyen Nuland, konuşmasında, saldırıda bazı Türk ve ABD'li çalışanların da yaralandığını ve kendilerine müdahale edildiğini ifade etti.

Nuland'ın bu sözleri 2008 yılında ABD İstanbul Konsolosluğu'na yapılan silahlı saldırıyı akıllara getirdi. O tarihte gerçekleşen saldırı esnasında ABD'li yetkililerin konsolosluk önünde görev yapan polis ekiplerine kapıyı açmaması saldırıdan yaralı kurtulan polis memurlarının tepkisine neden olmuştu.