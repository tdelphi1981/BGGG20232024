Scud saldırısı iddiası: 107 ölü
Suriye İnsan Hakları Örgütü (SNHR), ordu birliklerinin çeşitli kentlerde yönetim karşıtlarına yönelik ağır hava destekli düzenlediği saldırılarda 107 kişinin öldüğünü duyurdu.
Merkezi Londra'da bulunan örgüt, ordunun hava destekli ve roketlerle muhaliflerin yoğun olduğu bölgelere düzenlediği operasyonlarda başkent Şam'ın banliyölerinde 31, Dera'da 20, Halep'te 18, Humus'ta 16, İdlib'de 8, Deyru'z Zor'da 7, Hama'da 6 ve Haseke'de 1 olmak üzere 107 kişinin yaşamını yitirdiğini belirtti.

Bu arada, Şam'ın Kalemun bölgesinde yer alan 155. Tugaydan ülkenin kuzeydoğusuna doğru iki Scud füzesi fırlatıldığını ileri süren Suriye Genel Devrim Konseyi üyesi Ahmed Ebu Süleyman, AA muhabirine yaptığı açıklamada, füzelerin Halep kentine bağlı Menbic ile Dar El-İz ilçe sınırları içine düştüğünü, henüz can ve mal kaybına neden olup olmadığına dair kendisine bir bilginin gelmediğini söyledi.

Süleyman, Halep'in Beni Ziyad bölgesinde silahlı muhaliflerle Suriye ordusu arasında şiddetli çatışmaların yaşandığını aktardı.

Özgür Suriye Ordusu'nun (ÖSO) Rakka'ya bağlı Tabka ilçesinin kontrolünü ele geçirdiği sırada ilçeden kaçmaya çalışan ve aralarında üst düzeyde subayların da bulunduğu çok sayıda askerin esir alındığını ifade eden Süleyman, Tabka'da yer alan Fırat Barajı yakınlarına 5 havan mermisinin düştüğünü iletti.

Şam'ın Duma, Doğu Guta, Muaddamiyye, Tadamun Haresta ve Dareya'da iki ordu arasında çıkan çatışmalarda ordunun söz konusu bölgelere savaş uçaklarıyla saldırılar gerçekleştiğini aktaran Süleyman, Şam'ın birçok bölgesinden yoğun silah ve patlama seslerinin geldiğini de sözlerine ekledi.