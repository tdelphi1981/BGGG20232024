Meşal'in bu fotoğrafı tartışma yarattı
Hamas'ın siyasi lideri Halid Meşal'ın lüks bir spor salonunda spor yaparken çekilen fotoğrafları sosyal paylaşım sitelerinde tartışmalara neden oldu. Meşal'ı eleştirenler olduğu gibi "güçlü bir inananı zayıf bir inanana tercih ederiz" diyenler de var.
Filistin hareketinde İslamcı kimliğiyle ön plana çıkan Hamas'ın başı, siyasi liderleri Halid Meşal'ın bugünlerde sosyal paylaşım siteleri Twitter ve Facebook'ta yayınlanan fotoğraflarıyla derde girebilir. 

Muhafazakar kimliğiyle tanınan Hamas'ın siyasi lideri Halid Meşal, lüks bir spor salonunda masa tenisi oynarken ve jimnastik yaparken görülüyor. Meşal'ın söz konusu fotoğrafları sosyal paylaşım siteleri Twitter ve Facebook'ta dün yüzlerce kişi tarafından paylaşıldı.

Halid Meşal'ı lüks bir salonda spor yaptığı için eleştirenler olduğu gibi savunanlar da oldu. Meşal'ın enerjisini Filistin sorununun önündeki en büyük engellerden biri olan Fatah-Hamas anlaşmazlığı için harcamasını isteyen olduğu gibi, "güçlü bir inananı zayıf bir inanana tercih ederiz" diyenler de var.

Bazıları ise Halid Meşal'ın spor yaparken görüldüğü fotoğrafların altına şu mesajı yazdı: "Filistin halkı açlık çekerken, lüks fitnes aletleri ve klimalı bir salonda spor yapmak da ne oluyor?"