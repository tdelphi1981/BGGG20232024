'Meteor yağmuru Allahın uyarısı'
Rusya'nın Çelyabinsk bölgesinde dün sabah saatlerinde yaşanan meteor yağmurunu değerlendiren Rusya Ortodoks Kilisesi Çelyabinsk Metropoliti Zlatoust Feofan, yaşananların Allah'ın tüm insanlığa bir mesajı olduğunu söyledi.
Yaşananlarla ilgili bir açıklama yapan Rus din adamı, "Kutsal kaynaklardan biliyoruz ki, Allah sıklıkla tabiat olayları vasıtası ile insanlara bir uyarı ve işaret gönderir." dedi.

Bu mesajın sadece Ural bölgesinde yaşayan insanlara yönelik olmadığına değinen Feofan, "Tüm insanlığa mesaj var. Meteor yağmuru bizim ne kadar kırılgan ve öngörülemez bir dünyada yaşadığımızı gösteriyor. İnsanlar birbirine yardım etmeli. Allah'ın bizi doğal afetlerden koruması için de dua etmeliyiz." çağrısında bulundu.

Rusya'da meteor yağmurunun neden olduğu süpersonik etki ile binlerce evin camları kırıldı. Kırılan camlardan yaralananların sayısı ise bin 200'ü buldu. Soğuk kış şartlarında vatandaşlar zor durumda kalırken, bazı bölgelerde eğitime ara verildi. 
Rusya Acil Durum Bakanı Vladimir Puçkov, maddi zararın 400 milyon ruble (14 milyon dolar) civarında olduğunu açıkladı.