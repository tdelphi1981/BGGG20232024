Erdoğan geliyor diye gizli adrese taşındılar
Erdoğan'ın ziyareti öncesinde lezbiyen koruyucu aile gizli adrese taşındı
Başbakan Recep Tayyip Erdoğan'ın Hollanda ziyareti öncesinde Yunus Azeroğlu'nun verildiği lezbiyen aile gizli bir adrese taşındı.

Lahey şehrinde beş aylıkken annesinden alınarak lezbiyen bir çiftin yanına verilen Yunus hakkında son günlerde hem Türk hem de Hollanda basınında bir çok haber yayınlandı.Gençlik Dairesi tarafından bugün yapılan açıklamada ise eşcinsel çiftin bu baskılardan korunmak için gizli bir adrese nakledildiği belirtildi.

Lahey Gençlik Dairesi tarafından yapılan açıklamada, özellikle son günlerde Türkiye'den yapılan politik baskının arttığı, bu baskı nedeniyle eşcinsel çiftin adresine yönelik bir tehdit oluşmasa da önlem açısından ailenin gizli bir adrese naklinin yapıldığı belirtildi.Hem eşcinsel ailenin hem de Yunus'un rahat bırakılması gerektiğini belirten Gençlik Dairesi sözcüsü "Bazı Türklerin sergilediği öfke, aile üzerinde büyük etki oluşturuyor." dedi.

"ERDOĞAN BELKİ KAPIYA DAYANIR"

"Yunus'a karşı çok iyi davranan bu çift sürekli olarak eleştiriliyor" diye sözcü, Yunus'un okuluna bir müddet ara vereceğinş de belirtti. Sözcü, "Türkiye Başbakanı Erdoğan'ın ne istediğini bilmiyoruz, belki aniden kapıda beliriverir." dedi ve Erdoğan'ın önümüzdeki hafta Hollanda'ya yapacağı ziyaretten dolayı ailenin tedirgin olduğunu sözlerine ekledi.

Başbakan Yardımcısı Bekir Bozdağ, Hollanda'da bakıcı aile olarak lezbiyen bir çifte verilen Yunus için, hukuki bir süreç başlatacaklarını ifade etmişti. Cihan Haber Ajansı'na konuşan Bozdağ, çocuğun ailesinin onaylamadığı ailelere verilmemesi gerektiğini belirterek, "Çocuğun ailesinin mensup olduğu kültürel değerler ve hassasiyetler dikkate alınarak çocuğun yetiştirilmesi sağlansın. Bizim bu noktada dile getirdiğimiz hususlar bunlardır. Bu konulardaki çalışmaları her ülke içinde ayrı ayrı yürütüyoruz." demişti 

Lahey şehrinde ikamet eden Azeroğlu çifti, Arif (14), Halil (11) ve Yunus (7) adını verdikleri üç çocuk sahibi. 2004 yılında 6 aylıkken bir kaza sonucu annenin Yunus'u yere düşürmesinden sonra, ailenin üç çocuğuna el koyan Hollanda Gençlik Dairesi, koruyucu aile olarak çocukları lezbiyen çifte vermişti. Verilen hukuk savaşında 2007 yılının Temmuz ayında Arif ve Halil'i Hollandalı lezbiyen ailenin elinden kurtaran Azeroğlu ailesi, küçük Yunus için de hukuk savaşı veriyor.