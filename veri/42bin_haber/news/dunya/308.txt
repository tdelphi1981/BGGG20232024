Esad: Erdoğan kendini halife sanıyor
Suriye Devlet Başkanı Beşar Esad, Rus resmi televizyonuna verdiği demeçte, 'Erdoğan kendini halife sanıyor' dedi 
 Rus televizyon kanalı Russia Today’e konuşan Suriye lideri Beşar Esad, Türk hükümeti ve Başbakan Recep Tayyip Erdoğan ile ilgili sert yorumlar yaptı. 
 
 Rejimi devirmek amacıyla, kendisine bağlı orduya karşı savaşan Suriyeli muhaliflere en büyük desteğin Türkiye'den gittiğini öne süren Esad, Suriyeli isyancılara Erdoğan’ın desteğine ilişkin, “Erdoğan kendisini Osmanlı’nın yeni sultanı olarak görüyor ve Osmanlı İmparatorluğu dönemindeki gibi, tüm bölgeyi kontrol edebileceğini düşünüyor. Halife olduğunu sanıyor” diye konuştu.
 
 “Türk halkı dosttur diyorsunuz, peki muhaliflere verilen desteği nasıl açıklıyorsunuz?” sorusuna Esad, bu desteğin Türk halkından değil sadece Türk hükümetinden geldiğini ifade etti.
 
 Esad, Erdoğan’ın, Suriye’de de iktidara Müslüman Kardeşler geçerse kendi siyasi geleceğini garanti altına alacağını düşündüğünü belirtti.
 
 ‘UFUKTA SAVAŞ GÖRMÜYORUM’
 
 Suriye ile Türkiye arasında savaş olup olmayacağı sorusuna ise Esad, “Ufukta savaş görmüyorum” yanıtını verdi. Bir ülkenin savaşa gidebilmesi için kendi halkının da desteği olması gerektiğini söyleyen Esad, Türk halkının Suriye ile savaş istemediğini belirtti.  
 
 'TAŞERON TERÖRİZM'
 
 Esad ayrıca, "Suriye'deki olaylar bir iç savaş değil, Suriyeliler ve yabancı savaşçılar tarafından yürütülen bir taşeron terörizmdir" dedi. 
 
 BATI'YI 'UYARDI'
 
 İsyancılarla yaklaşık 20 aydır süren çatışmalar nedeniyle iktidarı sarsılan Esad, Esad'ın röportajda Suriye'yi, "bölgede sekülerizmin, istikrarın ve bir arada yaşamanın son kalesi" diye tarif etmesi dikkat çekiyor.
 
 RT'nin internet sitesinde aktarıldığına göre, Suriye Devlet Başkanı, ülkesindeki gelişmelerin Atlantik'ten Pasifik'e kadar uzanan bir domino etkisi yaratacağını ve bunun tüm dünyayı etkileyecek sonuçlar doğuracağını vurguladı.
 
 İngiltere Başbakanı David Cameron'ın Suriye liderine iktidarı bırakması karşılığında "yurt dışına güvenli çıkış sağlanması" yönündeki önerisine, Esad'ın yaptığı gönderme ise şöyle: "Ben bir kukla değilim. Batı tarafından yaratılmadım ki, Batı'ya veya başka bir ülkeye gideyim."
 
 'SURİYELİYİM, SURİYE'DE ÖLECEĞİM'
 
 Esad, röportajında "Suriyeli olduğunu, Suriye'de yaşayıp Suriye'de öleceğini" vurguladı.
 
 Batı'nın Suriye'ye askeri müdahalede bulunacağını sanmadığını söyleyen Esad, "Bence, eğer gerçekleşirse, bu işgalin faturasını dünya karşılayamaz" diyor.
  