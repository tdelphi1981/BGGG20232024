Japonya'nın müstakbel liderinden ordu vaadi
Japonya'da gelecek ay yapılacak seçimlerden zaferle çıkması beklenen muhalefetteki Liberal Demokrat Partisi (LDP) Genel Başkanı Şinzo Abe, Özgüvenlik Gücü'nün orduya dönüştüreceğini söyledi. Bir televizyon programına katılan Abe, "Özgüvenlik Gücü'nü askeri bir güç olarak yeniden oluşturacağız ve gerekli sistemi tesis edeceğiz." diye konuştu.
 Japonya, 2. Dünya Savaşı'ndan sonra yürürlüğe konulan anayasası çerçevesinde ordu kuramıyor. Ancak LDP, anayasanın 9. maddesinde değişikliğe giderek bir ordu oluşturmayı ve başbakanı da "başkomutan" olarak belirlemeyi planlıyor. Abe, "9. madde nedeniyle ordu kuramıyoruz. Bu aldatmaca son bulmalı." diye konuştu. Muhalif liderin bu çıkışı iseBaşbakan Yoşihiko Noda'nın tepkisini çekti. Başbakan Noda, anayasayı değiştirme fikrine karşı çıkarak orduyu ne için kullanacağını sorguladı.
 Milliyetçi bir isim olarak bilinen Abe'nin bu çıkışı, komşu Çin'in askeri gücünü artırmaya başladığı bir dönemde gelmesi dikkat çekti. Tokyo ile ada krizi yaşayan Çin, geçtiğimiz aylarda ilk defa uçak gemisini kullanıma sokarken, dün de bu gemiye ilk kez uçak indirmeyi başardığını açıklamıştı. Japonya'nın ise kendi güvenliğini sağlamak adına özgüvenlik güçleri ve Amerika ile varolan savunma ittifakı bulunuyor.
 LDP lideri Abe'nin yanı sıra mecliste "üçüncü yol" oluşturmaya çalışan küçük partiler de askeri adımlardan yana tavır koyuyor. "Üçüncü yolun" önemli figürlerinden Şintaro İşihara, Tokyo'nun nükleer silah sahibi olmasını istediğini açıklamıştı. İşihara, "Japonya'nın nükleer silaha sahip olmasının zamanı. Bu caydırıcı olur." ifadelerini kullanmıştı. İşihara'nın bu açıklamalarındaki hedefin Çin olduğu yorumları yapılmıştı.
 CİHAN
  