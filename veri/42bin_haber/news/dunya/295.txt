Füle’den Zana’ya cevap
Avrupa Komisyonu'nun Genişlemeden Sorumlu Üyesi Stefan Füle, Diyarbakır Milletvekili Leyla Zana'nın mektubuna cevap verdi. Zana, Türkiye'deki açlık grevlerinin uzlaşıyla sonuçlanması için AB yetkililerinden yardım istemişti.
 Leyla Zana'nın, Kürt sorunun barışçıl yöntemlerle çözülmesi için gösterdiği çabaları öven Stefan Füle, açlık grevindeki mahkumların durumlarını yakından ve endişeyle takip ettiğini vurguladı. Açlık grevindekilere sağlıklarını ve hayatlarını tehlikeye atmamaları çağrısı yapıyorum." diyen Füle, yetkililerin de insan hakları standartlarına uygun olarak, mahkumların sağlık durumlarının kötüye gitmesine engel olmalarını istedi. Füle, dün Dışişleri Bakanı Ahmet Davutoğlu ile görüşmesinde bu konuyu da gündeme getirdiğini belirtti.
 Türkiye'nin Güneydoğu Anadolu Bölgesi'nin barış, demokrasi ve istikrar ile sosyal, ekonomik ve kültürel gelişime ihtiyaç duyduğunu belirten Stefan Füle, "Bu ancak bölge insanının sosyal, ekonomik ve kültürel haklarının genişletilmesinde somut önlemler üzerinde konsensüs sağlanmasıyla başarılabilir." ifadelerini kullandı. Füle, bu çerçevede, hükümetin anadilde savunma hakkı ile ilgili girişimini memnuniyetle karşıladığını; bu uygulamanın hızla yürürlüğe girmesini dört gözle beklediğini ifade etti.
 CİHAN
  