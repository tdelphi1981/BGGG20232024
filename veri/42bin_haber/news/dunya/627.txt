'Suriye krizinde taraf değiliz'
Rusya Başbakanı Dmitri Medvedev, Suriye krizinde Esed ya da muhalefeti desteklemediklerini, Rusya'nın tutumunun tarafsız olduğunu söyledi.
 AFP ve Le Figaro'ya özel açıklamada bulunan Medvedev, bir kısım ülkelerin Suriye'de kimin yönetici olacağı yönünde karar verme çabalarının kabul edilemez olduğuna değinen Medvedev, "Yabancı güçlerin birilerinin egemenlik alanlarına girerek rejim değişikliği girişimleri medeni değil… Uluslar arası hukuk açısından da kabul edilemez." eleştirisi getirdi.
 Suriye Cumhurbaşkanı Esed'in geleceğine Suriye halkının karar vermesi gerektiğini savunan Medvedev, "Muhalif güçler de buna dahil olarak Esed'in geleceği ile ilgili kararı Suriye halkının vermesine izin verelim. Onlar için de yasal yolla iktidara gelmek, dışarıdan askeri destek sağlayarak yönetime gelmekten çok daha iyidir." değerlendirmesinde bulundu.
 YAPTIRIM OLURSA SİLAH SEVKİYATINI DURDURURUZ
 Rusya'nın Suriye ile olan silah ticareti ile ilgili sorulara yanıt veren Rusya Başbakanı, uluslar arası bir yaptırım olması durumunda kendilerinin de buna uyacaklarını söyledi. Medvedev, "Rusya-Suriye askeri teknik işbirliği çok sınırlı. Hukuka uygun ve uluslar arası kurallarla çelişmiyor. Biz Suriye'ye uluslar arası rejime aykırı herhangi bir silah ihracatı yapmadık. Tüm silah ihracatı dış saldırılara karşı savunmaya yönelik. Bir de biz iktidar kim ne kadar duracak, yerine kim geleceğe bakmıyoruz. Bu konu ülkenin kendi iç meselesi. Eğer uluslar arası yaptırım gündeme gelirse, biz de sevkiyatı durdururuz." dedi.
 PUTİN'İN DIŞINDA BİR BAŞKANIN, BAŞBAKANI OLMAM
 Rusya Devlet Başkanı Vladimir Putin'le çok sağlıklı bir çalışma ortamı geliştirdiklerini, devlet başkanının değişmesi durumunda kendisinin de başbakan olarak çalışamayacağını ifade eden Medvedev, "Benim bir başka devlet başkanının altında başbakan olmam zor. Bunu hayal edemiyorum. Devlet Başkanı olduktan sonra, başbakan olarak çalışılabilecek tek başkan Putin…" dedi. Medvedev, gerekli enerjiyi bulması ve Rusya halkının da kendisini desteklemesi durumunda, yeniden başkan olma ihtimaline sıcak baktığını belirtti.
 EURO BÖLGESİ'Nİ YAKINDAN İZLİYORUZ
 Euro Bölgesi'nde yaşanan sorunların bir an önce çözülmesini istediklerini ifade eden Medvedev, Euro Bölgesi'nde yaşanacak muhtemel sorunları ve Rusya ekonomisine etkilerini yakından izlediklerini söyledi. Avrupa'nın bazen karar almada çok geciktiği izlenimi edindiklerini kaydeden Medvedev, Rusya'nın ticaretinin yüzde 50'sinin AB ülkeleri ile olduğunu, bu rakamın 300 milyar Euro'yu bulduğunu söyledi. Medvedev Rusya'nın rezervlerinin de yüzde 41'inin Euro cinsinden olduğunu hatırlattı.
 PUSSY RİOT'UN HAPSİNE GEREK YOK
 Rusya lideri Putin aleyhine kilisede ayin yaptıkları için 2 yıl hapis cezası laan punkçı kızların artık serbest bırakılmaları gerektiğini ifade eden Medvedev, "Bana göre onlar hapishanede yeterli cezayı çektiler. Mahkum olmanın ne demek olduğunu anladılar. Artık daha fazla hapiste tutulmamalı. Bu benim şahsi görüşüm." şeklinde konuştu. Kızların yaptıklarını gerçekten beğenmediğini, kamuoyundaki imajlarından da nefret ettiğini vurgulayan Rusya Başbakanı, "ahlaki açıdan bu çok kötü" tespitinde bulundu.
 HODORKOVSKİ, LEBEDEV AF İSTEMEDİ
 Rusya'nın uzun yıllar hapiste tutulan eski petrol şirketi Yukos'un sahibi Mihail Hodorkovski ve iş ortağı Platon Lebedev'le ilgili de konuşan Medvedev, kendilerinin devlet başkanının affetmesi için herhangi bir başvuruları olmadığını hatırlattı. Medvedev yasal olarak bu şekilde bir talep olmadan devlet başkanının affetme yetkisi olmadığını vurguladı.
 CİHAN
  