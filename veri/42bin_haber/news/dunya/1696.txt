Tarik Haşimi'nin bir koruması daha idam cezası aldı
Irak eski Cumhurbaşkanı Sünni Yardımcısı Tarık Haşimi'nin bir koruması daha idam cezasına çarptırıldı. Böylece Irak Merkez Ceza Mahkemesi, aynı davada Tarık Haşimi ile birlikte 23 kişiye idam cezası verdi.
Konuyla ilgili yazılı açıklama yapan Tarık Haşimi, "diktatör" diye nitelendirdiği Başbakan Nuri Maliki'nin görevi bırakmadan ülkenin düzelmeyeceğini ifade etti.
Mahkeme, Tarık Haşimi ve korumalarını "teröre destek" suçuyla yargılamış, 22 kişi hakkında idam cezası vermişti. Mahkemenin son kararıyla koruma Süheyl Kerim hakkında da idam cezası çıktı. 

Bu durumu tepki ile karşılayan Haşimi, Başbakan Maliki'ye yüklendi. Haşimi, "Maliki ve onun kuklası Mithat El Mahmud gitmeden Irak'ta işler yoluna girmeyecektir" dedi.
Haşimi, "Irak halkının zulüm ve haksızlığa ayaklandığı, yargı kurumunun bağımsızlığını kaybettiği ve idam kararlarına bölgesel ve uluslararası tepkilerin yoğunlaştığı bir zamanda böyle bir karar alınıyor. Zalim Maliki gitmeden, mevcut yargının baktığı zulüm dosyalarını yeni bir yargı ele almadıkça sorunlar artarak devam edecek" dedi.