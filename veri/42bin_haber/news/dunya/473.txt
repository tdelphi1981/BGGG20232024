Cennet ada buhar oldu uçtu
Bilim adamları Google Earth'te dünya haritalarında ve denizcilik atlaslarında görülen Yeni Kaledonya'daki Sandy Adası'nı yerinde bulamadı.
AVUSTRALYALI bilim adamları, dünya haritalarında, denizcilerin atlaslarında ve Google Earth'te görülen Sandy Adası'nın gerçekte var olmadığını ortaya çıkardı. BBC'nin haberine göre, Sydney Üniversitesi'nden bilim adamları, haritalarda Yeni Kaledonya arasında gösterilen adanın olduğu bölgeye gidince ada yerine sadece okyanusla karşılaştı. Bölgeye giden gemide bulunan bilim adamlarından Maria Seton, ekibin bölgede bin 400 metre derinliğe sahip okyanus yerine kara parçası görmeyi beklediğini belirterek, 'Tuhaf bir durum' değerlendirmesinde bulundu. Seton, var olmayan bir adanın nasıl olup da haritalara girdiğini bilmediklerini, işin aslını bulmaya çalışacaklarını kaydetti. Ülkenin deniz haritalarını yapan Avustralya Hidrografi Servisi, Sandy'nin Google Earth'te ve bazı haritalarda yer almasının, insan hatasından kaynaklanmış olabileceğini açıkladı. Google Earth'in sözcüsü ise 'Dünya durmaksızın değişen bir yer ve bu değişiklikleri takip etmek, hiç sonu gelmeyen bir uğraş' dedi. Sandy Adası, en az 10 yıldır haritalarda görülüyordu.