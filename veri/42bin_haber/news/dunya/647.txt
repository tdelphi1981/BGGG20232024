Kerkük gerilimi
Peşmergeler ile Dicle Gücü karşı karşıya
 Bağdat hükümetinin kuzeye gönderdiği Dicle Operasyon Gücü'nün yarattığı gerilim artıyor. Kürt yönetimi, Kerkük'e yaklaşan birliklere karşı tanklar ve ağır silahlarla şehrin girişini kapattı
 IRAK hükümetinin ordu içinde oluşturduğu 'Dicle Operasyon Gücü' adlı birliği kuzeye göndermesi sonrası yaşanan gerilim arttı. Kuzey Irak'taki Bölgesel Kürt Yönetimi lideri Mesud Barzani, kardeşi Sihat Barzani'yi, Dicle Gücü'nün yaklaştığı Kerkük'e tanklar ve ağır silahlar eşliğinde gönderdi. Barzani 'Kürt halkı silahlardan değil, onların arkasındaki beyinlerden korkuyor' dedi.
 IRAK Bölgesel Kürt Yönetimi Peşmerge Bakanlığı, peşmergelerin Irak ordusunun Kerkük'e girmesini önlemek amacıyla güçlerini bölgeye gönderdiğini ve Kerkük yolunu Irak ordusuna kapattığını açıkladı. Bakanlıkta görevli üst düzey bir yetkili 'Peşmerge gücü bugün (dün) itibarıyla, Irak ordusunun Kerkük'e girmesini önlemek için Kerkük yolunu kapattı' dedi.
 30 KİLOMETRE VAR
 AYNI yetkili, Irak ordusunun önceki akşam itibarıyla Kerkük'ün 30 kilometre yakınına kadar geldiğinin belirlendiğini ve peşmerge gücünün bölgeye sevk edildiğini belirterek 'Biz Kerkük'e girmeyeceğiz ancak Irak ordusunun da Kerkük'e girmesine izin vermeyeceğiz' diye konuştu.
 YETKİLİNİN verdiği bilgiye göre, Irak ordusunun Kerkük'e girmesini önlemek amacıyla top, tank ve ağır silahlar eşliğindeki peşmergeler, Kerkük bölgesine gitti. Irak ordusunun da önceki gece Haweja bölgesinden geçerek Kerkük'e 30 kilometre mesafedeki Arap köylerinde konuşlandığı öğrenildi.
 Kişiye özel ordu
 IRAK Cumhurbaşkanı Celal Talabani ile görüşerek Dicle Gücü'nün geri çekilmesini isteyen Barzani'de dün Erbil'de konuştu. Merkezi Irak ordusunun güçlenmesinden rahatsız olmadıklarını, bu ordunun kişiye ait özel ordu olmasından rahatsız olduklarını dile getiren Barzani, 'Ordular gelir, gider. Ama Kürtler kendi topraklarında kalacaklardır. Maliki'den uluslararası platformlarda Kürtler'in de hakkını hukukunu korumasını isterdik ama kendisi tam ters bir tavır içine girdi. Kürtler silahtan değil, o silahların arkasındaki beyinlerden korkuyor. Bu zihniyetin o silahları ele geçirmesinden rahatsızız' diye konuştu.
 BARZANİ'NİN Kerkük'e gönderdiği gücün başında bulunan kardeşi Sihat Barzani 'Başkanın izin vermesi halinde Bağdat'a kadar olan toprakları düşmanlardan temizlemeye hazırız' dedi.
 10 gün önce çatıştılar
 BAĞDAT ile Erbil arasındaki anlaşmaya göre, sorunlu bölgelerin güvenliğini yerel güvenlik ve polisin sağlaması öngörülüyor. Peşmergelerin ve Irak ordusunun bu bölgelere girişi yasak. Ancak Maliki'nin 'terörü önlemek ve güvenliği sağlamak' amacıyla kurduğu Dicle Operasyon Gücü, 'sorunlu bölgeler' sayılan Kerkük, Diyala ve Selahaddin kentlerinde kontrolü ele almak için girişimlerde bulunmuş, Kürt bölgesinin tepkileri üzerine geri çekilmişti. 16 Kasım'da Kerkük'e 75 kilometre mesafedeki Tuzhurmatu'da Dicle Operasyon Gücü ile peşmergeler çatışmış, bir peşmerge hayatını kaybetmişti. Dicle Operasyon Gücü'ne, Saddam Hüseyin döneminde Irak ordusunda görev alan Abdülemir El Zubeydi komuta ediyor.