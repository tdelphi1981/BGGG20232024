İsrail'e kısmi izin
Rasmussen, Ankara ile Tel Aviv arasındaki 'NATO'da veto krizi'ne el attı. Türkiye bazı çekinceleri kaldırdı yine de iki ülke askeri asla yan yana gelmeyecek
 Mahmut GÜRER
 NATO Genel Sekreteri Anders Fogh Rasmussen, Mavi Marmara krizi nedeniyle iki yıldır ittifak içinde süren Türkiye-İsrail geriliminde devreye girdi.  Yeni düzenlemeye göre Türkiye, gelecek yıl İsrail'in NATO'da askeri tatbikatlara katılması yönündeki vetosunu kaldırmazken, NATO-Akdeniz Ortaklığı çerçevesinde ortak eğitim, çalıştay, kurs gibi işbirliği faaliyetlerine katılmasını yönündeki çekincesini kaldırdı.
 TÜRKİYE, Mavi Marmara krizinin ardından NATO ile İsrail arasındaki işbirliğini veto etti. NATO üyesi ABD, İngiltere, Kanada, Fransa ve Çek Cumhuriyeti gibi ülkeler de, İsrail'e destek için Akdeniz diyaloğu çerçevesinde 
 NATO'nun temasta olduğu Mısır, Tunus, Ürdün gibi üçüncü ülkelerle işbirliği programlarını bloke etti. Bu ülkeler, Türkiye İsrail'e yönelik vetosunu kaldırıncaya dek uygulamayı aynen sürdürme kararı aldı. NATO içinde İsrail ile başlayan ve diğer ortakları da etkileyen bu gerilimin ardından Rasmussen, bu ay Brüksel'deki NATO toplantısında ittifak uzlaşısıyla ilgili bir girişim başlattı.
 TATBİKAT OLMAZ
 İSRAİL kaynaklı Jerusalem Post gazetesi önceki gün, Türkiye'nin NATO'nun 2013 askeri faaliyetlerine İsrail'in katılımıyla ilgili veto kararını kaldırdığını iddia etti. Ancak diplomatik kaynaklardan edinilen bilgiye göre, Rasmussen'in NATO'da kabul ettirdiği uzlaşı formülü içinde Türkiye'nin şu istekleri kabul edildi: 'İsrail ile ortaklık alanları haricinde hiçbir faaliyette bulunulmayacak. İsrail ile askeri tatbikat olmayacak. Türkiye-İsrail askeri yan yana olmayacak. Türkiye'de yapılacak herhangi bir NATO faaliyetinin katılımcılarını Türkiye seçecek.' Uzlaşı çerçevesinde, NATO ile İsrail arasında 2013 yılında askeri tatbikat da yapılmayacak.