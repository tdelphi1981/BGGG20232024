Muhaliflerin keskin nişancılardan kaçma taktiği
Suriye'de Esed rejimine bağlı ordu birlikleriyle Özgür Suriye Ordusu (ÖSO) arasındaki çatışmalar devam ediyor. Muhalifler, keskin nişancılardan korunmak için sokak arası geçişlerde evlerin içinden açtıkları koridorları kullanıyor.
ÖSO mensupları, Halep'in Selahaddin Mahallesi'nde ön cephede, yıkıntılar arasında nöbet tutuyor. Nöbet tutan askerler, binaların duvarlarında açılan deliklerden dışarıyı gözlüyor.

Keskin nişancılar kentteki yüksek binaların üstünde konuşlandığı için sokaklara çıkamayan ÖSO üyeleri, evlerin içinden açılan koridorları kullanıyor, zaman zaman evlerde mola veriyor.

Muhalifler, sokaklardan geçmek zorunda kalmaları durumunda sokaklara gerilen kumaş parçalarının ardından koşarak yer değiştiriyor.