Castro: 'Chavez'in durumu daha iyi'
Küba devriminin lideri Fidel Castro, dostu olan Venezuela Devlet Başkanı Hugo Chavez'in durumunun daha iyi olduğunu söyledi.
Castro Komünist Parti gazetesi Granma'da yayımlanan açıklamasında, Aralık ayında 4. kez kanser ameliyatı geçiren Chavez'in durumuyla ilgili olarak hergün bilgi aldığını belirterek, 'Çok daha iyi, iyileşiyor. Zor bir mücadele ancak iyiye gidiyor. Onu iyileştirmek zorundayız. Chavez ülkesi ve Latin Amerika için çok önemli' dedi.

Venezuela Devlet Başkanı Hugo Chavez, 11 Aralık'ta Küba'da geçirdiği ameliyattan sonra halkın karşısına çıkmadı.

Yetkililer, Chavez'in yakalandığı kanserle ilgili olarak ayrıntılı bilgi vermezken, kanserin Venezuela Devlet Başkanı'nın pelvis bölgesinde olduğunu belirtiyorlar.

Fidel Castro, aylar sonra ilk kez halkın karşısına çıkmıştı.

Ulusal meclisin 612 üyesi ile yerel delegelerin seçileceği genel seçim için başkent Havana'nın Vedado Mahallesi'ndeki bir seçim merkezinde oy kullanan 86 yaşındaki Castro'nun görüntüleri, devlet televizyonunda da yayımlanmıştı.