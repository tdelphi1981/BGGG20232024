'3 PKK'lı aynı silahla öldürüldü'
 
 Sakine Cansız, Fidan Doğan ve Leyla Şaylemez’in öldürülmesiyle ilgili başlatılan soruşturmada yeni ayrıntılara ulaşıldı.
 
 Fransız adli makamları, suikastın tek tabancayla yapılmış olduğu ihtimali üzerinde duruyor.
 
 >>> ÖLDÜRÜLEN PKK'LILAR İÇİN PARİS'TE TÖREN DÜZENLENDİ
 
 Fransa'nın en büyük kanalı 'TF1'e konuşan adli kaynaklar cinayetin 7.65'lik otomatik silahla gerçekleştirildiğini söyledi. 
 
 Silahın içinde iki değişik marka mermi kullanıldığını belirten adli kaynaklar, "Suikastte tek silah kullanılmış olsa da bu olayın tek bir kişi tarafından yapıldığı anlamına gelmiyor" dedi.
 
 ZİL VE KAPI OTOMATİĞİ TAHRİP EDİLMİŞ
 
 Cinayetlerin soğukkanlılıkla işlendiğini belirten Fransız polisi, olay günü PKK'lıların kaldığı dairenin zili ve kapı otomatiğinin infaz öncesi kullanılamaz hale getirildiğini belirledi.
 
 Emniyet birimlerine göre bunun nedeni infaz öncesinde ve infaz sırasında davetsiz ziyaretçilerin gelmesini engellemek.
 
 Öldürülen PKK'lı kadınların cenazeleri yarın İstanbul aktarmalı olarak Diyarbakır'a gönderilecek. Törenin ardından Sakine Cansız Tunceli'de, Fidan Doğan Elbistan'da, Leyla Şaylemez Mersin'de defnedilecek. 
 
 NTV