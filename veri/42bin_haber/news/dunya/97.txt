Fetih, merkezi bölgelerde sandalye kaybetti
Filistin Batı Şeria'daki seçimlerin resmi olmayan ilk sonuçlarına göre Filistin Kurtuluş Örgütü ve Fetih Hareketi'nin Ramallah, Nablus, Cenin gibi merkezi bölgelerde sandalye kaybettiği bildirildi.
 Filistinli oy sayım görevlisinin AA muhabirine yaptığı açıklamada Ramallah'ta bağımsız ''vatanın çocukları'' listesinin 10, Nablus'ta ''Ulusal Nablus'' listesinin 10, Fetih listesinin ise 4 sandalye kazandığını belirtti.
  
 Cenin'de bağımsız ''Cenin hakediyor'' listesi 9, Fetih'e bağlı ''İstiklal ve Kalkınma'' listesinin 5 sandalye kazandığı bildirildi.
  
 El-Halil şehrinde ise 'İstiklal ve Kalkınma'' listesinin 10, ''Halil asırlık şehir'' listesinin 5 sandalye kazandığı ortaya çıktı.
  
 Öte yandan Fetih'in  küçük belediyelerde öne geçtiği, Kalkilya ve El-Bire'de 11 sandalye kazandığı kaydedildi.
  
 Merkez Seçim Kurulu Başkanı Hana Nasır, yerel seçimlere katılım oranının yüzde 54,8 olduğunu, Kurulun ilk seçim sonuçlarını açıklamak üzere bugün toplantı düzenleyeceğini belirtti.
  
 Hamas, seçim takvimini Ramallah'taki Fetih hükümetinin tek taraflı olarak belirlediği gerekçesiyle seçimleri boykot etmiş ve aday göstermemişti. Seçimde Fetih Hareketi ve bağımsız adaylar yarışmıştı.
  
 AA
  