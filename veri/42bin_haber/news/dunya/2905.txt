Hugo Chavez'in sağlık durumu nasıl?
Venezuela Devlet Başkan Yardımcısı Nicolas Maduro, Devlet Başkanı Hugo Chavez'in 'zor ve karmaşık bir tedavi süreci geçirdiğini' belirtti.
Küba dönüşü gazetecilere açıklama yapan Maduro, Küba'daki ziyareti sırasında doktorlarla görüşerek Chavez'in sağlık durumu hakkında bilgi aldığını kaydetti.

Geçen yıl aralık ayındaki operasyonun ardından Chavez'in oldukça karmaşık bir süreç geçirdiğini hatırlatan Maduro, ancak operasyon sonrasındaki döngünün tamamlandığını kaydetti.

Maduro, 'Komutanımız, tamamlayıcı tedavileri almaya devam ediyor. Chavez, zor ve karmaşık bir tedavi süreci geçiriyor' dedi.

Geçen yıl 11 Aralık'ta Küba'da kanser nedeniyle geçirdiği ameliyatın ardından Chavez'de solunum yolu enfeksiyonu dahil çeşitli komplikasyonlar görülmesine rağmen sağlığının iyiye gittiği kaydedilmişti.

Ekim ayındaki seçimde üçüncü kez Devlet Başkanı seçilen 58 yaşındaki Chavez, 10 Ocak'taki yemin törenine katılamamıştı.