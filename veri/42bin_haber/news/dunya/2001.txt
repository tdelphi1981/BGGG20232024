Gece kulübünde facia
 
 Brezilya’da “Kiss” (Öpücük) adlı gece kulübündeki üniversite gecesinde sahnede ateşli şov yapan rock şarkıcısı, tavan kaplamasını yaktı. Aniden cehenneme dönen mekânda dar çıkışa yığılan gençler birbirini ezdi, geride kalanlar zehirlendi. En az 232 kişi öldü, 131 yaralı var. 
 Brezilya’nın güneyindeki üniversite şehri Santa Maria’da bulunan Kiss Club’da tarihin en ölümcül gece kulübü yangınlarından biri yaşandı. Brezilya medyasına göre yangın, kulüpteki üniversite öğrencilerine konser veren rock grubunun solistinin sabaha karşı 02.30 sularında bir “ateş şovu” yapmaya kalkışması üzerine çıktı. Şarkıcının püskürttüğü alev, tavandaki akustik köpüğü tutuşturdu. Sentetik malzeme hızla yanarak saniyeler içinde tüm mekanı cehenneme çevirdi.  
 Hızla olay yerine gelen itfaiye ve ordu birlikleri yangını 05.30’da kontrol altına aldı. Ancak saat sabah 07.00 olduğunda bile gece kulübünden cesetler çıkarılıyordu.