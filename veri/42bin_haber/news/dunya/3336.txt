"Harlem Shake"e polis müdahalesi
Tunus'ta, güvenlik güçleri bir hastanenin yanında "Harlem Shake" dansı yapan öğrencilere müdahale etti. Suse'de polisin, "Harlem Shake" dansı yapan öğrencilere , "dans etmeyi bırakın" ve "dağılın" çağrısı yaptığı, buna uymayan lise öğrencilerine göz yaşartıcı bombayla müdahale ettiği ve 7 öğrenciyi kısa süreli gözaltına aldığı bildirildi.

İçişleri Bakanlığı'ndan yapılan açıklamada, "öğrencilerin hastane yanında gürültü çıkardığı ve havai fişek attığı, polisin uyarılarını dikkate
almadıkları için müdahalede bulunulduğu" kaydedildi.

AA muhabirine bilgi veren bir öğrenci, eğitim gördükleri lisenin müdürünün, okulda bu dansı yapmalarına izin vermediğini, bu yüzden bu mekanı seçtiklerini söyledi.

Tunus'ta bir gençlik hareketi, hükümeti ve Nahda hareketini protesto etmek için yarın Eğitim Bakanlığı önünde "Harlem Shake" dansı yapacaklarını duyurdu.

Mısır'da Müslüman Kardeşler'in yönetimde etkin ve baskıcı olduğunu düşünen aktivistler ise yarın Kahire'de Müslüman Kardeşler Teşkilatı Genel Merkezi önünde "Harlem Shake" yapacaklarını açıkladı. "Harlem Shake", "Gangnam Style"'ın ardından internette "fenomen" haline geldi.