Avrupa'da PKK operasyonu
 
 Terör örgütü PKK’nın İspanya’daki finans kaynaklarına yönelik salı günü başlatılan "Kapadokya" adlı operasyonda gözaltına alınan 6 kişi, yarın Madrid’deki Ulusal Mahkeme hakimi Santiago Pedraz’ın karşısına çıkarılacak ve tutuklu veya serbest yargılanmalarına karar verilecek. 
 BELGELERE EL KONULMUŞTU 
 İspanya’dan topladıkları haraçlarla PKK’ya finansman sağlamak suçuyla gözaltına alınanlardan dördü Madrid, diğer ikisi de Barcelona ve Murcia kentlerinde yakalanmıştı. İspanyol polisi 11 farklı yerde arama yaparken, buralarda yaklaşık 18 bin avroya ve aralarında terör örgütü içinde yapılan bazı ödemelerin de bulunduğu belgelere el konulmuştu. 
 'OPERASYONUN İSMİ ETİK DEĞİL'
  
 Göreme Belediye Başkanı Nuri Cıngıl, İspanya'da PKK'ya yönelik düzenenlen operasyona 'Kapadokya' adının verilmesinin etik olmadığını söyledi. Cıngıl, her yıl 2,5 milyon turistin ziyaret ettiği, tarihi ve doğal güzellikleri ile UNESCO Dünya Mirası listesinde yer alan Kapadokya'nın adının terör örgütü PKK'ya yönelik düzenlenen operasyona verilmesinin kendilerini üzdüğünü söyledi. 
 16 PKK'LI DA PARİS'E SORGULANACAK
  
 Fransa’nın güneybatısındaki Bordeaux ve Toulouse kentlerinde düzenlenen operasyonlarda gözaltına alınan 16 PKK’lı, bugün Paris’e getirildi. Gözaltındaki şahıslar, hızlı trende kendileri için özel ayrılmış bir vagonda ve yoğun güvenlik önlemleri altında, terörle mücadele savcısı tarafından sorgulanmak üzere başkente nakledildi. 
 PARA TOPLAMAKLA SUÇLANIYORLAR 
 
 14’ü Bordeaux, 2’si Toulouse kentlerinde gözaltına alınan PKK’lılar, "zorla para toplayıp, kara para aklayarak örgüte gelir sağlamakla" suçlanıyor. İki kentteki polis operasyonu, terör örgütü PKK’nın illegal para kaynaklarının ortaya çıkarılmasına yönelik başlatılan soruşturma kapsamında düzenlenmişti. Geçen yıl mart ayında başlatılan soruşturma kapsamında bugüne kadar Fransa’da başta Paris olmak üzere Bordeaux, Toulouse ve Strasbourg kentlerinde 200 kişi gözaltına alınmış ve mahkemeye çıkarılmıştı. 
 AA