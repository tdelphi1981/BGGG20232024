'İdam cezası kabul edilemez'
Avrupa Parlamentosu Türkiye raportörü Ria Oomen-Ruijten, “İdam ceasının hayata geçirilmeye çalışılması kabul edilemez” dedi.
 Türkiye'nin uluslararası taahhütlerine saygı göstermesi gerektiğini belirten Raportör, idam konusunun, yarından itibaren Türkiye’de hükümet ve muhalefet liderleriyle yapacağı görüşmelerde ele alınacağını da söyledi.
 Avrupa Parlamentosu Hıristiyan Demokrat Grubu üyesi Türkiye raportörü Ria Oomen-Ruijten, idam cezasının hayata geçirilmeye çalışılmasının kabul edilemez olduğunu belirtirken Türkiye'nin uluslararası taahhütlerine saygı göstermesini istedi. Oomen-Ruijten, Başbakan Recep Tayyip Erdoğan’ın idam cezasına ilişkin sözleri ile ilgili yaptığı açıklamada “İdam cezasının kaldırılması, AB Temel Haklar Şartı’nın kilit unsurlarından biridir, Avrupa Birliği, herhangi bir Üye Devlet, Aday Devlet veya Potansiyel Aday Devlette idam cezasının yeniden getirilmesini asla kabul edemez” dedi.
 “TÜRKİYE, ULUSLARARASI TAAHHÜTLERİNE SAYGI GÖSTERMELİ”
 ABHaber tarafından yansıtılan açıklamada idam cezasıyla ilgili Türkiye'nin, Avrupa Konseyi üyesi ve Avrupa İnsan Hakları Sözleşmesi'nin tarafı olarak uluslararası taahhütlerine saygı göstermesi gerektiğine dikkati çeken Raportör, “Bu konu, bu hafta sonunda Türkiye’ye yapacağım çalışma ziyareti sırasında ele alınacak konulardan biri olacak” dedi.
 RAPORTÖR,İDAM KONUSU TÜRK BAKANLARIYLA GÖRÜŞECEK
 Ria Oomen-Ruijten, açıklamasında Avrupa Parlamentosu’nun Türkiye İlerleme Raporu’na ilişkin kararının hazırlıklarının çerçevesinde yarın Türkiye’ye seyahat edeceğini belirtirken de Türkiye’de Başbakan Yardımcısı Ali Babacan, Adalet Bakanı Sadullah Ergin, TBMM’de temsil edilen dört partinin liderleri ve sivil toplum temsilcileriyle görüşeceğini söyledi. Raportör ayrıca, yarın İstanbul’da düzenlenecek olan Atlantik Konseyi Enerji ve Ekonomik Zirvesi’nin çerçevesindeki bir panele Avrupa Birliği Bakanı Egemen Bağış ile birlikte katılacağını da belirtti.
 ANKA
 
  