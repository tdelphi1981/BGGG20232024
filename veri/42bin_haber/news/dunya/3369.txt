Erdoğan'ın sözleri İsraili çok kızdırdı
Başbakan Erdoğan'ın islamofobinin insanlık suçu olması gerektiğini anlatırken, 'siyonizm' ve 'faşizm' kelimelerini birarada kullanarak verdiği örnek İsrail'i kızdırdı.
İsrail Başbakanı Binyamin Netanyahu, Başbakan Recep Tayyip Erdoğan'ın Viyana'da düzenlenen '5. Medeniyetler İttifakı Forumu'nda yaptığı açıklamaya tepki gösterdi.

Başbakanlık basın ofisinden yapılan açıklamada, 'Başbakan Binyamin Netanyahu, Başbakan Erdoğan'ın siyonizm ve faşizmi kıyaslayan beyanatını kınamıştır' denildi.

Netanyahu'nun, Erdoğan'ın açıklamalarına yönelik olarak, 'Bu karanlık ve yalan ifade, dünyadan geçtiğini düşündüğümüz bir düşüncedir' ifadesine yer verildi.

Öte yandan, İsrail basını, Başbakan Erdoğan'ın açıklamalarını son dakika, flaş haber olarak duyurmuştu.

Başbakan Erdoğan, '5. Medeniyetler İttifakı Forumu'nda yaptığı konuşmada, "Tıpkı siyonizm gibi, antisemitizm, faşizm gibi, İslamofobinin de bir insanlık suçu olarak görülmesi kaçınılmaz hal almıştır" demişti.