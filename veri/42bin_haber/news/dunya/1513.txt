Servis şoförleri greve gitti, velilere okul yolu göründü
ABD'nin New York şehrinde hizmet veren okul servis şoförleri kontak kapattı.
New York'taki okullarda hizmet veren 8 binden fazla servis şoförü, yapılan yeni iş sözleşmesinden dolayı işsiz kalacakları endişesi ile greve gitti. Sendika yetkilileri, okullarla başka şirketlerin anlaşma imzaladığını; kendi üyelerinin çalıştığı şirketlerin ise saf dışı bırakılmasını protesto ettiklerini söyledi. Yetkililer çalışanların iş garantisi verilene kadar grevin devam edeceğini söyledi. 

New York Belediye Başkanı Michael Bloomberg ise daha tasarruflu davranmak için birçok şirketten teklif aldıklarını doğruladı.

New York genelinde yaklaşık 152 bin öğrenciyi etkileyen grevden dolayı aileler çocuklarını kendileri almak zorunda kaldı. Yerel saat ile sabah 6.00'da başlayan grev gün boyunca devam etti. Velilerin bir kısmı kendi araçları ile çocuklarını okuldan alırken bir kısmı ise metro ve belediye otobüslerini kullanmak zorunda kaldı. 

Çocuğunu okuldan almaya gelen David Rothamen greve giden şoförleri haklı bulurken, New York Belediye Başkanı Michael Bloomberg'i ise olaya duyarsız kalmasından dolayı eleştirdi. Cihan Haber Ajansı'na konuşan Rothamen "Otobüs şoförlerinin iş güvencesi önemli; grev konusunda onları destekliyorum. Milyon dolarlar kazanan Bloomberg şoförlerin ne kadar kazandığını bilmiyordur. Ama biz durumdan çok ciddi olarak etkileniyoruz. Günün ortasında işimizi bırakarak gelip çocuğumuz almak zorunda kaldık. Çok berbat bir durum." şeklinde tepkisini dile getirdi. 

Çocuğunu almaya gelen bir başka öğrenci velisi Christine Kathren ise grevin rahatsız edici bir durum olduğunu söyledi. İlk defa grevden dolayı çocuğunu okuldan almak zorunda kalan Kathren, "Şoförleri anlayabiliyorum. Gün ortasında okula gelip oğlumu almak zorunda kaldığım için işimi aksattım. Umut ediyorum ki bu grev daha fazla devam etmeden biter." diye konuştu. 

Okul yönetimi ise ilkokul çağındaki çocuklarını almaya gelen velilere 30 günlük metro kartı verdi. 

New York'ta en son 33 yıl önce yapılan şoför grevi yaklaşık 14 hafta sürmüştü.