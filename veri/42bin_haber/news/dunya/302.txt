ABD seçimlerinde görülmemiş kriz
ABD'nin Massachusetts eyaletine bağlı Rehoboth kasabasında örümceğin azizliğine uğrayan elektronik oy sayım makinesi nedeniyle oy sayımı bir gün gecikti.
The Sun Chronicle gazetesine konuşan sicil memuru Kathleen Conti, önceki gün kasabadaki eskimeye yüz tutmuş oy sayım makinelerinden birinin düzgün çalışmadığını fark ettikten sonra arızanın giderilmesi için bir teknisyen çağırdığını söyledi.

Conti, inceleme yapan teknisyenin örümcek ağı nedeniyle makinenin tarayıcısının oyları sayma işlemini yerine getiremediğini belirlediğini kaydetti.

Makinedeki sorunun giderilmesinin ardından oyların sayım işleminin ancak dün öğleden sonra tamamlanabildiğini anlatan Conti, yıllardan beri seçim makinelerinin değiştirilmesi için her yolu denemesine karşın hiçbir sonuç alamadığını sözlerine ekledi.

Rehoboth'da gecikmeli de olsa sayılan oyların, Massachusetts'de yaşayan Cumhuriyetçi Parti adayı Mitt Romney'den yana kullanıldığı görüldü.