Üniversitede katliam: 82 ölü
Suriye'deki Halep Üniversitesi'nde meydana gelen patlamalarda 82 kişi hayatını kaybetti.
Rejim ve muhalifler, en az 160 kişinin de yaralandığı patlamalardan birbirini sorumlu tuttu. Üniversitenin, rejim güçlerinin kontrolündeki bölgede olduğu belirtildi. 

Saldırıya hedef olan kampusta öğrencilerin dışında kentin diğer bölgelerindeki olaylardan kaçan yaklaşık 30 bin kişi de kalıyor.

AFP'ye konuşan Halep Valisi Muhammed Vahid Akkad, "öğrencileri hedef alan terör saldırısın sınavların ilk gününde gerçekleştiğini" söyledi.

Muhaliflerse, patlamalara rejim güçlerine bağlı savaç uçaklarının gerçekleştirdiği hava saldırısının neden olduğunu iddia etti. Bir askeri yetkili ise isyancıların attığı füzelerin kısa düştüğünü ve Halep Üniversitesi'ni vurduğunu öne sürdü. Devlet televizyonu SANA da "teröristlerin attığı iki roketin" kampusu hedef aldığını bildirdi.

Suriye Devrim Komiteleri Sözcüsü Muhammed Halebi, AA muhabirine yaptığı açıklamada, rejimin muhalifleri suçlamasının saçma olduğunu, yüzlerce görgü tanığının uçakla yapılan saldırıyı gördüğünü söyledi. Binlerce sığınmacının kaldığı üniversite binalarının bombalanmasının şehrin büyük kısmını ele geçiren muhaliflere gözdağı verme amaçlı olduğunu savunan Halebi, saldırı sonrası yaralananların Halep Üniversitesi Hastanesi'nde tedavi edilmediğini, rejime bağlı milislerin üniversitenin etrafını çevirip ulaşımı engellediğini ileri sürdü.