60 Amerikalı kara listede
ABD'nin 60 Rus vatandaşının ülkeye girişini yasaklayan Magnitskiy yasasına Moskova'nın tepkisi sürüyor. Rusya Parlamentosu alt kanadı Duma Uluslararası İlişkiler Komisyonu Başkanı Aleksey Puşkov, Rusya'ya girişi yasaklanan Amerikalıların sayısının 60'a çıkarıldığını açıkladı.
Puşkov açıklamasında, "Kara liste Aralık ayında 11 Amerikalı vatandaş olarak belirlenmişti. Şimdi bu sayıyı 60'a çıkardık. İlk listede Amerikan Eski Başkanı George W. Bush yönetimi yer alıyordu." dedi.

Rusya, Guantanamo ve CIA'in Amerika'daki gizli üslerinde ciddi ölçüde insan hakları ihlalleri yapıldığını savunuyor. Puşkov'a göre mahkumlara yönelik işkenceler eski yönetimin kara listede yer almasında etkili oldu.

Silah kaçakçılığı yaptığı gerekçesi ile yargılanan Rusya vatandaşları Viktor Bout ve Konstantin Yaroşenko'nun tutuklanması ve soruşturmasında yer alan isimler de listeye girdi.

Rusya'nın kara listesinde yer alan üçüncü grup ise Rus kimsesiz çocukları evlat edinen ancak onlara kötü davranan Amerikalı veliler. Puşkov, "Burada çocuklara kötü davranan ve onların ölümlerine neden olan aileleri serbest bırakan hakimleri de listeye aldık." bilgisini verdi.

MAGNİTSKİ OLAYI

İki ülkeyi diplomatik savaşın eşiğine getiren olaylar 2007'de Sergey Magnitski'nin avukatı olduğu bir şirkete düzenlenen baskın sonrası yetkilileri rüşvet istemekle suçlaması ile başladı. Gözaltına alınan Magnitski bir yıla yakın kaldığı hapishanede 2009'da hayatını kaybetti. Rusya soruşturma sonunda hapishane sağlık görevlilerinin ihmali olduğunu belirtirken, ABD'nin olaya sert tepki göstermesi Kremlin'i rahatsız etti. Kremlin'e göre Washington Rusya'nın içişlerine müdahalede bulunuyordu. Sonuçta ABD Kongresi Magnitski olayına karıştıkları gerekçesi ile 60 civarında Rus bürokratın ülkeye girişini engelleyen Magnitski Yasasını kabul etti.

"YAKOVLEV" YASASI

Rusya da buna karşılık ABD'nin Rus çocuklarını evlat edinmesini yasaklayan kararı aldı. Gerekçe ise 2008'de bir Amerikalı ailenin arabanın içinde unuttukları evlatlık Rusya vatandaşı Dmitri Yakovlev'in ölümüne neden olmaları. Duma'ya göre bu ve benzeri şekillerde 20'ye yakın çocuk ABD'de hayatını kaybetti.