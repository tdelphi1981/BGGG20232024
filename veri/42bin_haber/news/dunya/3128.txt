Şam'da Baas Partisi hedef alındı
Suriye'nin başkenti Şam'da bomba yüklü bir araç Rusya Büyükelçiliği ile Baas Partisi Genel Merkezi binası arasındaki güvenlik noktasında patladı. Patlamada en az 35 kişinin öldüğü belirtilirken, 70 kişi de yaralandı.


Suriye'nin başkenti Şam'da bomba yüklü bir araç Rusya Büyükelçiliği ile Baas Partisi Genel Merkezi binası arasındaki güvenlik noktasında patladı. Patlamada en az 35 kişinin öldüğü belirtilirken, 70 kişi de yaralandı. Hayatını kaybedenlerin çoğunun sivil olduğu ifade edilirken, Suriye devlet haber ajansı SANA, saldırıda onlarca kişinin hayatını kaybettiğini ve ağır maddi hasar meydana geldiğini duyurdu.Londra merkezli Suriye İnsan Hakları Gözlemevi'nden yapılan açıklamada, Suriye'nin başkenti Şam'da Mazra bölgesinde Rus Büyükelçiliği ile Baas Partisi Genel Merkezi arasındaki güvenlik noktasında bomba yüklü bir araçla saldırı düzenlendiği belirtildi. Uluslararası haber ajansları, saldırının 3 bomba yüklü araçla gerçekleştirildiğini iddia etti. Olayın yaşandığı Mazra bölgesindeki güvenlik noktasında birden çok patlamanın duyulduğu belirtildi. Suriye rejimini hedef aldığı belirtilen patlama sonrası çevrede büyük ölçekte kaos görüntüleri hakimdi. Görgü tanıkları, Rusya Büyükelçiliği ve Baas Partisi merkez binası arasındaki bir kontrol noktasında arabanın patladığı dile getirdi. Saldırı sonrası gökyüzü kara bulutlara bürünürken, ambülanslar saldırının yaşandığı bölgeye gönderildi. İsmini vermek istemeyen ve bölgede bir dükkan sahibi oyan bir kişi ise " Çok büyük bir patlamaydı. Dükkandaki herşey alt üstü oldu" ifadelerini kullandı. Şam'ın en güvenli ve en fazla kontrol noktasının olduğu bölgede yaşanan saldırıyı henüz kimse üstlenmezken, Devlet televizyonu 'teröristler' tarafından yapılan saldırıyı kınadı. Saldırı muhalifler ve rejim arasındaki görüşmelerin olabileceğinin belirtildiği günlerde gelmesi de dikkat çekti.