Castro yeniden seçildi
Komünist rejimin sürdüğü Küba'da Devlet Başkanı Raul Castro, Milli Meclis tarafından yeniden seçildi.
Yönetimi 2008 yılında kardeşi Fidel Castro'dan devralan 81 yaşındaki lider 2018 yılına kadar görevde kalacak. Resmi sonuçların açıklanmasının ardından yaptığı açıklamada son kez göreve geleceğini söyleyen Castro, görev süresinin dolmasının ardından emeklililiğe ayrılacağını işaret etti. Castro, "sosyalizmi savunmak, sürdürmek ve kemale erdirmek için seçildiğini" söyledi.

Başkan Yardımcılığı'na 52 yaşındaki asker kökenli profesör Miguel Diaz-Canel'i getiren Castro, halefini de işaret etmiş oldu. Raul Castro, yönetimin yeni nesillere yavaşça ve muntazaman nakledilmesinin son adımını bu şekilde attıklarını dile getirdi.

İktidardaki Komünist Parti geçtiğimiz yıl başkanlık süresini 10 yılla sınırlandırmıştı.