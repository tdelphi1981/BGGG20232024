Grevdeki metro çalışanlarına son uyarı
 
 Yunanistan’da, hükümet sözcüsü Simos Kedikoglu,  metro çalışanlarını grevi sonlandırmaları konusunda son defa uyararak, aksi takdirde kanunların uygulanacağını belirtti.
 
 Kedikoglu, yaptığı açıklamada, "Yarına kadar çalışanların Atina Asliye  Mahkemesi’nin aldığı karara uymaları gerekiyor, aksi takdirde kanunlar  uygulanacak" dedi. Yasada, grevin sonlandırılmaması durumunda meydana gelecek hukuksal  sonuçlardan birinin işten atılma olduğunu belirten Kedikoglu, işçilerin ve greve öncülük edenlerin bir an evvel bu kararlarından vazgeçmelerini istedi. 
 Yunanistan’da metro çalışanları, kemer sıkma önlemleri adı altında  maaşlarında yapılan kesintileri protesto etmek amacıyla geçen hafta Perşembe günü başlattıkları greve devam ediyor. Ayrıca dün şehir içi otobüs çalışanları 11.00 ila 16.00, tramvay çalışanları da 12.00 ila 16.00 saatleri arasında iş durdurma eylemine giderek, greve destek vermişti. 
 Mervan Şerif / Berire Paker, AA