Denktaş fotoğrafları New York'ta
 
 Kuzay Kıbrıs Türk Cumhuriyeti’nin (KKTC) kurucu Cumhurbaşkanı merhum Rauf Denktaş’ın, Birleşmiş Milletler (BM) görüşmeleri kapsamında çekilen ve kendisinin çektiği fotoğraflar, ABD’nin New York kentindeki Türkevi’nde sergilendi. 
 Denktaş’ın, Kıbrıs Barış Harekatı’ndan sonra BM Genel Sekreterleri, Kıbrıs Özel Temsilcileri ve Kıbrıs Rum Kesimi Liderleri ile birlikte çekildiği fotoğrafların yanı sıra, kendisinin çektiği fotoğrafların da yer aldığı serginin açılış resepsiyonuna, KKTC New York Temsilcisi Mehmet Dana, Türkiye’nin BM Daimi Temsilcisi Halit Çevik’in de aralarında bulunduğu seçkin konuklar katıldı. 
 ÖLÜMÜNÜN BİRİNCİ YILDÖNÜMÜNDE SERGİLENDİ
  
 
 KKTC New York Temsilcisi Mehmet Dana, KKTC Kurucu Cumhurbaşkanı Rauf Denktaş’ın 1’inci ölüm yıldönümüne denk gelen sergide, Denktaş’ın hem siyasetçi ve hem lider, hem de sanatçı yönünü öne çıkaran fotoğraflara yer verdiklerini söyledi. Mehmet Dana, "Gerek Türk, gerekse Kıbrıslı Türkler’e, bu çerçevede kendisini bir kez daha hatırlatmak için bu organizasyonu öngördük. 
 Kurucu Cumhurbaşkanımız tabii ki her zaman kalbimizde yaşamaya devam edecek. Kendisini her zaman anmaya devam edeceğiz. Burada iki farklı temayı bir araya getirmeye çalıştık. Hem daha zengin bir içerik, hem de cumhurbaşkanımızı daha iyi anlatan bir fotoğraf sergisi olsun istedik, kendisini farklı bir şekilde anmak istedik" diye konuştu.
  