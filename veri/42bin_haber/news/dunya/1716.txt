Suriye'de ölü sayısı 89'a yükseldi
Suriye'de ordu birliklerinin çeşitli kentlerde yönetim karşıtlarının yoğun yaşadığı bölgelere düzenlediği saldırılarda ölü sayısının 89'a çıktığı bildirildi.
Merkezi Londra'da bulunan Suriye İnsan Hakları Örgütü (SNHR), yönetime bağlı ordu birliklerinin Halep'te muhaliflerin yoğun yaşadığı bölgelere roketlerle ve havan toplarıyla saldırması sonucunda 23 kişinin yaşamını yitirdiğini ve onlarca kişinin yaralandığını belirtti.

SNHR, ayrıca operasyonlarda, başkent Şam'ın banliyölerinde 22, Humus'ta 17, Hama ve İdlib'de 8'er, Dera kentinde 5, Haseke ve Rakka'da 3'er olmak üzere ülke genelindeki olaylarda ölü sayısının 89'a çıktığını duyurdu.

SNHR, Hama'nın Selmiye ilçesinde rejime bağlı milislerin kaldığı bir binaya düzenlenen intihar saldırısında 30'dan fazla milisin öldüğünü kaydetmişti.

Bu arada, Şam'da Filistinli mültecilerin kaldığı Yermuk kampında Özgür Suriye Ordusu'na (ÖSO) bağlı birliklerle Suriye ordusu arasında şiddetli çatışmaların yaşandığını aktaran Suriye Genel Devrim Konseyi (SRGC), Halep'in Salahaddin bölgesinde de iki ordu arasında şiddetli çarpışmaların meydana geldiğini aktardı.