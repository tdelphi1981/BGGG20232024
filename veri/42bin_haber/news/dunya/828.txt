İspanyollar kemer sıktı
Ekonomik krizle boğuşan İspanyollar'ın büyük bir bölümü Noel'i evde geçirmeye hazırlanıyor 
 Ekonomik krizle mücadele eden İspanya’da, Noel Bayramı geçmiş yıllara göre durgun bir atmosferde geçiyor. İspanyollar, ekonomik kriz ve hükümetin kemer sıkma politikaları nedeniyle bayram harcamalarına daha mütevazi bir bütçe ayırmak zorunda kaldı. 
 İŞSİZLİK YÜZDE 25'TEN FAZLA
  
 İşsizlik oranının yüzde 25’i geçtiği, 1 milyon 700 bin’den fazla hane halkının işsiz olduğu, yüzde 20,8’in yoksulluk sınırının altında yaşadığı, ailelerin yüzde 30,4’ünün ay sonunu getirmekte zorlandığı ve kemer sıkma önlemlerine karşı her gün protestoların yaşandığı İspanya’da, halk Noel Bayramı’nın tadını çıkaramıyor. 
 Krizin etkilerinin ilk olarak 2008’de görülmeye başlandığı ülkede, vatandaşların yaptığı bayram harcamaları her geçen yıl daha da düşerken, sivil toplum kuruluşları bu yılki harcamaların 4 yıl öncesine oranla yüzde 35 daha düşeceği tahmininde bulundu. Bağımsız Tüketiciler Federasyonu’nun bir araştırmasının sonucunda 2008’de aile başı ortalama 814 avro olan Noel harcamalarının bu yıl 514 avroya düşeceği söylendi. 
 2011’e göre yüzde 7,4 daha az harcayacak olan İspanyolların cebinden çıkacak ortalama 514 avronun dağılımı ise şu şekilde yapıldı: 191 avro yiyecek-içecek, 163 avro hediye ve oyuncak, 82 avro Noel piyangosu, 78 avro eğlence. İspanyol ailelerin yüzde 25’inin ise Noel’de sadece 300 avroluk harcama yapabilecek düzeyde oldukları, yüzde 77’sinin ise Noel günü olan 25 Aralık’ı evinde geçireceği ifade edildi. 
 PİYANGO DA KRİZDEN ETKİLENDİ
  
 Bu arada İspanya’nın en ünlü şans oyunu olan ve 22 Aralık’ta çekilecek Noel piyangosu da krizden etkilendi. Şans oyunlarına çok büyük ilgili gösteren İspanyolların, bu yıl daha az Noel piyango bileti alacağı belirtiliyor. Toplamda 2 milyar 520 milyon avroluk ikramiyenin dağıtılacağı Noel piyangosunda, bir ikramiyenin 10’da 1’ine hak kazanılan tek biletin fiyatı 20 avro. Öte yandan birçok İspanyol kentinin sokakları her yıl olduğu gibi Noel dolayısıyla ışıklandırıldı. 
  
 HÜKÜMET KARŞITI GÖSTERİLERE DEVAM
  
 Rengarenk ışıklarla güzel görüntüler veren başkent Madrid’in sokaklarında bir tarafta hükümetin yaptığı kesintilere karşı gösteriler yapılırken, diğer tarafta Noel alışverişi yapan insanları görmek mümkün. Madrid’in ünlü Mayor Meydanı’nda kurulan hediyelik eşya tezgahları ise, geçmiş yıllara nazaran daha durgun görünüyor. 
 YİNE DE MUTLULAR
  
 Tezgahlar arasında dolaşan, neşesiyle dikkatleri çeken 6 yaşlı İspanyol kadın,  "Az paramız var ama biz mutluyuz, mükemmeliz! Ama İspanya çok çok kötü. Kriz herkesi çok etkiledi, çocuklarımız işlerini kaybetti ya da maaşları kesildi. Biz emeklilerin maaşına ise yüzde 2 zam yapıldı. Olsun biz yine de mutluyuz" şeklinde konuştular. Venezuellalı bir turist çift de, "En son 2009’da Madrid’e gelmiştik. Sanki o zaman dükkanlar, restoranlar çok daha doluydu. Dışarıdan baktığımızda kriz olduğunu görebiliyoruz" yorumun yaptı. 
 AA