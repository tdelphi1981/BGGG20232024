Felaketin 2. yıl dönümü
Japonya'da 2 yıl önce meydana gelen ve yaklaşık 19 bin kişinin hayatını kaybetmesine neden olan deprem felaketinin 2. yıl dönümünde anma törenleri düzenlendi.
Başkent Tokyo'da, 2 yıl önce depremin meydana geldiği saat 14.46'da düzenlenen anma törenine İmparator Akihito ve İmparatoriçe Michiko katıldı.

Japonya, 11 Mart 2011'de tarihinin en büyük depremine sahne olmuştu. 9 büyüklüğündeki depremin ardından oluşan dev tsunami, ülkenin kuzeydoğu kıyılarında büyük hasara yol açmıştı.

Deprem ve dev dalgalar, Fukuşima Santrali'nde radyoaktif sızıntıya yol açarak Çernobil'den 25 yıl sonra dünyanın en büyük ikinci nükleer felaketine neden olmuştu. Üç reaktörün erimesi, radyasyon sızıntısına yol açmış ve bölgede yaşayan 160 bin kişi tahliye edilmişti. Felaketin ardından ülkedeki 50 reaktör geçici olarak kapatılmıştı.

Üçlü felaketin üzerinden 2 yıl geçmesine karşın hala 300 bin kişinin evlerine dönemediği Japonya'da enkazın temizlenmesi için yapılan çalışmalar, henüz tamamlanamadı.

Ülkenin kuzeydoğu sahilleri hala temizlenmeyi beklerken, hurdaya çıkmış araçlar ve bina kalıntıları üst üste duruyor.

Yıkılan evlerinin yerine yenilerinin inşa edilmediğini söyleyen 800 kişi, hükümete karşı dava açmaya hazırlanıyor.

Üçlü felaketin çevre ve insan sağlığına etkileriyle ilgili araştırmalar ise henüz sonuçlanmadı.