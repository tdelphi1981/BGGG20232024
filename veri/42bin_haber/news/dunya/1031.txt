En çok göçmen Özbekistan'dan geliyor
Rusya'ya en fazla göçmenin Özbekistan'dan geldiği bildirildi. Rusya Federal Göçmenler Servisi'nden konuyla ilgili yapılan açıklamada, ülkeye en fazla göçmenin Özbekistan'dan geldiği ifade edildi. Rusya'da 2 milyon 333 bin 244 Özbek vatandaşı bulunduğu belirtildi.
Rusya'da en fazla göçmen bulunduran ikinci ülke ise Ukrayna oldu. Rusya genelinde 1 milyon 400 bin dolayında Ukrayna vatandaşı olduğu kaydedildi. Üçüncü sırada ise Tacikistan yer aldı. Rus makamlarını açıklamalarına göre ülkede 1 milyon 100 bin Tacik göçmen bulunuyor. Göçmen sıralamasında Azerbaycan 620 binle dördüncü, Kırgızistan da 540 bin göçmenle beşinci oldu.

Bu arada Rusya'daki gerçek göçmen sayısının açıklananların çok daha üzerinde olduğu belirtiliyor. Bunu Rusya Göçmen Federal Servisi yetkilileri de teyit ediyor. Rus Göçmen Servisi'nin Basın Sekreteri Kseniya Gordeyeva, "Açıkladığımız bu rakamlar kayıtlara geçen resmi verilerdir. Yasal olmayan yollarla ülkeye giren ve burada yaşamaya devam eden göçmenler de mevcut." açıklamasını yaptı. 

Rusya'daki toplam göçmen sayısının ise 9 ile 10 milyon arasında değiştiği belirtiliyor.