Obama: Sesinizi yükseltin
ABD Başkanı Barack Obama, Amerikalılara savundukları değerler konusunda birlikte hareket etme çağrısında bulunarak, 'Günümüzün tartışmalarını, sadece kullandığımız oylarla değil, en köklü değerlerimiz ve kalıcı ideallerimizi savunmak için sesimizi yükseltmekle şekillendirmemiz gerekiyor' dedi.
Kongre bahçesinde yüz binlerce Amerikalının şahitliğinde yemin etmesinin ardından Amerikalılara seslenen Obama, tüm konuşmasında geleceğe karşı olumlu tablo çizdi ve tüm Amerikalılara birliktelik mesajı verdi.

Obama, 'Günümüzün tartışmalarını, sadece kullandığımız oylarla değil, en köklü değerlerimiz ve kalıcı ideallerimizi savunmak için sesimizi yükseltmekle şekillendirmemiz gerekiyor' dedi.

Obama, 'Özgürlük Tanrı'nın bir armağanı olsa da bunun dünyadaki insanlar tarafından korunması gerektiğini' vurguladı.

Amerika'nın Bağımsızlık Deklarasyonu'nda belirtilen vazgeçilmez hakların net olduğunu ama hiçbir zaman kendi kendine uygulanmadığını belirten Obama, bunları bütün bir ulus ve halk olarak birlikte uygulamaları gerektiğini kaydetti.

Amerikanın nesiller boyunca krizlerle testlerden geçtiğini ama her defasında bunları başarıyla aştığını ifade eden Obama, ekonominin artık daha iyiye gittiği, Irak ve Afganistan gibi yerlerdeki savaşlarının sona ermeye başladığını belirtti.

Obama, sınır tanımayan bu dünyanın talep ettiğini, mücadeleci, genç nüfus, çeşitlilik ve açıklık, risk için sonsuz kapasiteye sahip olmaları gibi tüm niteliklere sahip oldukları için Amerikalıların önlerindeki imkanların sınırsız olduğunu ifade ederek, 'Amerikalılar, biz bu an için yaratıldık ve birlikte bunu yakalayacağız ama birlikte yaptığımız sürece' diye konuştu.

-Orta sınıfa vurgu -

Amerikalının sadece çok az kişinin çok iyi yaşayıp diğerlerinin zorluk içinde olmasıyla gelişemeyeceğini ifade eden Obama, seçim kampanyasında olduğu gibi yine orta sınıfa vurgu yaptı.

Obama, vergi kodlarının düzenlenmesi, okulların kalitesinin artırılması ve halkın yatırım yapılması gibi konuların iyileştirilmesi ihtiyacına dikkati çekerek, şöyle konuştu:

'Ancak araçlar değişecek olsa da maksadımız kalıcıdır: Her bir Amerikalı'nın çabasını ve kararlılığını ödüllendiren bir ülke. Bu anın gerektirdiği budur. İnancımıza gerçek anlam katacak olan budur.'

Obama, her vatandaşın temel güvenlik ve onur içinde yaşamaya hakkı olduğunu belirterek, Amerika'nın şu anda bütçe açığını azaltma ve sağlık harcamalarını kısma gibi zorlu seçimlerle karşı karşıya olduğunu söyledi.

Amerika'yı bugünlere getiren bir nesil ile Amerika'yı gelecekte inşa edecek nesil arasında bir seçim yapmayı reddettiklerini ifade eden obama, geçmişte insanların sağlık sigortaları tarafından geri çevrildiği günleri hatırlatarak, 'Bu ülkede özgürlüğün sadece şanslı ve mutlu olan birkaç kişiye ait olduğuna inanmıyoruz' ifadesini kullandı.

Obama, herkesin hayatının bir döneminde işsizlikle ani gelişen bir hastalıkla karşılaşabileceğini veya kasırgada evini kaybedebileceğini belirterek, 'Medicare, Medicaid ve sosyal güvenlik ile birbirimize karşı bir taahhütte bulunurken bunlar bizim girişimciliğimizi baltalamayacak, bizi güçlendirecektir. Bunlar bizi sadece tüketen bir ülke değil, bu ülkeyi daha iyi hale getirecek riskleri almada bizi özgür kılacak şeylerdir' değerlendirmesinde bulundu.

Obama böylece, ilk döneminde Cumhuriyetçilerle sert mücadeleler yaşadığı sosyal güvenlik ve medicare gibi konuları savunarak, Amerikan halkından da kendisinin yanında olmasını istedi.

-Siyasetçilere mesaj-

Kadınlar eşit ücrete sahip olmadıkça, eşcinseller diğer insanlarla aynı muameleyi görmedikçe, her vatandaş oyunu kullanabilir hale gelmedikçe, göçmenlere açık olmadıkça, çocuklar silahlardan güvenli kılınmadıkça başladıkları yolculuğun sona ermeyeceğini belirten Obama, her Amerikalı için yaşam, özgürlük ve mutluluğunu takip etme değerlerini sağlamanın bu neslin görevi olduğunu kaydetti.

Herkesin her konuda aynı bakışa sahip olamayacağına da dikkati çeken Obama, 'Ama mutlakiyetçiliği ilkelerle karıştıramayız ya da gösterişin siyasetin yerini almasına izin veremeyiz, hedef göstermeyi makul bir tartışma olarak adlandıramayız. ' dedi.

Obama, konuşmasında iklim değişikliği tehdidine değinerek, bu konudaki mücadelenin başarısız olmasının gelecek nesillere ihanet anlamına geleceği uyarında bulundu.

-'Demokrasiyi destekleyeceğiz'-

Obama konuşmasında, güvenlik ve kalıcı barış için illa ki sürekli bir savaş içerisinde olmak gerekmediğini kaydederek, ordunun gücü ve hukukun üstünlüğü vasıtasıyla Amerikan değerlerini yukarılarda tutmaya ve Amerikalıları savunmaya devam edeceklerini, diğer ülkelerle farklılıklarını ve sorunlarını barışçıl yollarla çözme yönünde cesaret göstereceklerini, bunu da tehlikelerle yüzleşme noktasında saf oldukları için değil, diyaloğun kuşku ve korkuları daha çok kalıcı şekilde kaldıracağını düşündükleri için yapacaklarını kaydetti.

Dünyanın her köşesinde 'güçlü ittifakların çapası' kalmaya devam edeceklerini belirten Obama, barışçıl dünyada kimsenin en güçlü ulustan daha fazla bundan çıkarı olamayacağını ifade ederek, yurt dışındaki krizleri idare etmek için kapasitelerini artıracak kurumları idare etmek için ittifaklıklarına yönelik kurumları güçlendireceklerini kaydetti.

Obama, 'Asya'dan Afrika'ya, Amerika'dan Ortadoğu'ya demokrasiyi destekleyeceğiz. Çünkü çıkarlarımız ve vicdanımız özgürlük arzulayanlar için hareket etmeye bizi zorluyor ve biz yoksullara, hastalara, dışlanmış kesimlere, ön yargıların kurbanı olanlara umudun kaynağı olmalıyız. Bu sadece bir hayırseverlik olarak değil, zamanımızda barışın ortak inancın tanımladığı hoşgörü ve fırsatlar, insan haysiyeti ve adalet gibi prensiplerin geliştirilmesini gerekli kılıyor' dedi.

-Törenden notlar-

2009 yılındaki başkanlık yemin töreninde 2 milyona yakın kişe varken, şimdi törene 700 bin civarında Amerikalı'nın katıldığı belirtiliyor.

Hava sıcaklığının 2 derece olduğu Washington'da, ülkenin her tarafından gelen Amerikalılar sabahın erken saatlerinden itibaren alanı doldurdular. Yanlarında battaniyeler getiren Amerikalılar, Obama için saatlerce bekledi.

Töreni yüz binler izledi

ABD Başkanı Barack Obama'nın Kongre bahçesindeki halka açık yemin törenini 700 bin civarında Amerikalı izledi.

Kongre bahçesinde toplanan yüz binler, Obama'nın tarihi yemini ve konuşmasını büyük coşkuyla izlerken, töreni izlemeye gelenler arasında ünlü isimler de vardı.

Törene şarkılarıyla katılan Beyonce, Kelly Clarkson ve James Taylor'ın yanı sıra Jay-Z, Eva Longoria, Katy Perry ve John Mayer de Kongre bahçesindeki Amerikalıların tezahüratlarla karşıladığı ünlüler arasındaydı.

Şair Richard Blanco'nun şiir okuduğu yemin töreni sırasında, yaklaşık 30 bin polis ve gizli servis elemanı Kongre binası, halkın toplandığı meydan ve Beyaz Saray çevresinde güvenliği sağladı.

-'Yedek lider'-

Bu arada, tören sırasında 'çok olağanüstü boyutta bir felaketin meydana gelmesi durumunda' ABD'nin liderliğini üstlenmesi için görevlendirilen Gazi İşleri Bakanı Eric Shinseki yemin törenini izlemedi.

Eric Shinseki, ABD Başkanı, Başkan Yardımcısı, Temsilciler Meclisi sözcüsü, Senato Başkanı ve kabinenin tüm üyelerinin aynı anda bir sebeple toplandığında, afet, saldırı gibi durumlarda başkanın ölmesi ya da ülkeyi yönetemeyecek durumda olması durumda, 'ülkenin yönetimsiz kalmaması için' toplantıya katılmayan bakan olarak belirlendi.

Shinseki, önlem olarak Obama'nın yemin töreni sırasında gizli bir yerde bekledi.

Kabinenin 17. bakanı Shinseki, 2009'dan bu yana Obama yönetiminde yer alıyor.

Obama'nın 2009'daki yemin töreninde Savunma Bakanı Robert Gates 'yedek lider' olmuş ve gününü Washington dışındaki askeri bir üste geçirmişti.

-Obama, Roosevelt'ten sonra İncil'e en fazla el basan ABD Başkanı-

'Takvimin cilvesi' nedeniyle Obama, 4 kez başkan seçilen Franklin Roosevelt'den sonra yemin eden başkan oldu.

ABD başkanlarının seçilmesinden sonra, görevi eski başkandan devraldığı 20 Ocak'ın Pazar gününe denk gelmesi nedeniyle Obama, dün Beyaz Saray'da, bugün de Kongre'de yemin etti.

Bu şekilde iki gün süren başkanlık töreni, ABD tarihinde 7 kez meydana geldi.

Töreninin esprili notları arasında, Başkan Obama'nın yemin ederken 'States' (devletleri) sözcüğünü dili sürçerek söylemesi de yer aldı.