Papa seçim süreci başladı
KATOLİKLER'in lideri 16'ncı Benediktus'un görevi bırakması ardından boşalan makamının yeni sahibi merak konusu olurken, Vatikan'da Konklav olarak adlandırılan seçim sürecinin ilk adımı atıldı. Tarihi duyuru ardından ilk kez toplanan Kardinaller Meclisi, Konklav'ın ne zaman yapılacağına karar verecek.
'Sede Vacante' olarak adlandırılan kutsal makamın boşalmasından 4 gün geçerken, dünyanın dört yanından kardinaller de yeni ruhani liderlerini belirlemek için Vatikan'a gelmeye başladı. 1 milyar 200 bin Katolik Hıristiyan'ın dikkati Vatikan'a çevrilirken, 115 üyesi bulunan Kardinaller Meclisi bu sabah Yeni Sinod Salonu'nda ilk kez oturum düzenledi. Akşam saatlerinde ikinci kez bir araya gelecek meclisin, Alman Joseph Ratzinger'in (16. Benediktus) halefinin seçileceği tarihi, 2 gün içinde belirlemesi öngörülüyor. Yeni Papa'yı seçme hakkına sahip olan kardinallerin, 80 yaşını geçmemiş olması gerekiyor. 28 Şubat akşamı makamı boşaltan Emerit Papa 16. Benediktus'un giderayak geçen hafta Papalık Anayasası'nda değişiklik yapmasının üzerine, seçimlerin beklendiği gibi 15 Mart'tan sonra değil 11 Mart'ta yapılabileceği belirtildi. Vatikan uzmanları, iki hafta içinde Katolik aleminin yeni bir lidere kavuşacağını bildirdi.

Kilisede pedofili, eşcinsel ilişkiler ve kara para aklama iddialarının gölgesinde, 598 yıl aradan sonra ilk kez bir Papa kendi rızasıyla görevinden feragat etme kararı almıştı. 


YENİ PAPA HANGİ MİLLETTEN=

Polonyalı 2. Jean Paul ve Alman 16. Benediktus'un ardından yeni Papa'nın hangi milletten olacağı da merak konusu. İtalyanlar, 26 Ağustos 1978'den itibaren sadece 33 gün Papalık yapabilmiş olan 1. Jean Paul'un (Albino Luciani) ardından yeniden kendi milletlerinden bir Papa seçilebilmesini arzuluyor. 


Yeni nesil din adamları ise, genç ve Avrupa kıtasının dışından bir Papa'nın ancak Katolik Kilisesi'nin evrenselliğini ortaya koyacağına inanıyor. Afrika kıtasından bir seçim olacak ise bunun, Ganalı Kardinal Peter Turkson olması ihtimali güçlendiriliyor. Ancak adının bahislerde bile ön plana çıkması ve çok popüler hale gelmesi nedeniyle, Katolik din adamlarının Turkson'a oy vermeyeceğine kesin gözüyle bakılıyor. Çünkü Kilise bu tür olaylara pek sıcak bakmıyor. 

Bir diğer olasılık ise, dünyada yaygın olan İspanyolca'nın konuşulduğu bir ülkeden yeni ruhani liderin seçilmesi. Tüm bunların cevabı ise, Kardinallerin belki de günlerce kapanıp, dünyayla ilişkilerini keseceği Sistine Şapeli'nin bacasından çıkacak beyaz dumanın ardından ortaya çıkacak.