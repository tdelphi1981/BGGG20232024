Dünyayı nükleer savaştan kurtaran komutana ödül
Eski Sovyet Stratejik Kuvvetlerinden Yarbay Stanislav Petrov, 1983'de nükleer füzeleri ateşlemediği gerekçesi ile Almanya'nın savaş karşıtı Dresden Ödülü'ne layık görüldü.
1945'de Dresden'in bombalanmasının yıl dönümü vesilesi bu yıl dördüncüsü düzenlenen törenler için Almanya'ya davet edilen 73 yaşındaki emekli askere 25 bin Euro hediye çeki verildi. 

Petrov, Moskova dışında bulunan Sovyet nükleer füzeler erken kontrol komuta merkezinde görev yapıyordu. 26 Kasım 1983'te ABD'den Rusya'ya doğru fırlatılan 5 nükleer füze olduğu işareti aldı. Soğuk Savaş'ın zirve yaptığı tarihte gerçekleşen olayda, Petrov herhangi bir arıza da olmuş olabileceği gerekçesi ile Sovyet füzelerinin ateşlenmesi ile ilgili prosüdürü uygulamadı.

Dresden Deutschland Dostları'ndan Heidrun Hannusch, dünyada son on yıllarda barışa en büyük katkılardan birini Petrov'un yaptığını, muhtemel bir 'üçüncü dünya savaşından' dünyayı koruduğunu söyledi. Kendisinin kahraman olarak ilan edilmesini doğru bulmayan Rus komutan da, "Ben kahraman değilim. Görevimi yaptım ve kararımdan memnunum" dedi.

Petrov'un görevi Sovyetler Birliği'ne doğru ateşlenen nükleer füzeleri üslerine bildirmekti. Sovyet komutan, nükleer bir savaş başlatmak için 5 tane füzenin fırlatılamayacağını düşündü ve üslerine gelişmelerle ilgili rapor vermedi. Sovyet komutanın tahminleri doğru çıktı. Yüksek yoğunluktaki bulutlara yansıyan güneş ışınlarını yanlış algılayan füze savunma sistemi merkeze yanlış sinyaller göndermişti.

Petrov, o günlerde görevini yapmadığı gerekçesi ile bir disiplin soruşturmasına tabi tutulmadı. 1998 sonrası yaşanan olayların kamuoyuna yansımasının ardından Sovyet komutana bir kısım uluslar arası ödüller takdim edildi.
2004'de San Francisco'da faaliyet gösteren Association of World Citizens kurumu Rus komutana Dünya Vatandaşı ödülü vermiş, 1000 dolarlık da sembolik bir ödeme yapmıştı.

1983'te Sovyetler Birliği'nin 9 bin 700, ABD'nin de 13 bin 100 adet nükleer füzesi bulunuyordu.