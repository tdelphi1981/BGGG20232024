'Kadınlar savaşmak ve ölmek istiyor'
Önümüzdeki ay görevden ayrılması beklenen ABD Savunma Bakanı Leon Panetta, ordudaki kadınlara muharip görevler verilmesi konusunda beklenen resmi açıklamayı yaptı. Pentagon'da düzenlenen basın toplantısında konuşan Panetta, ordudaki her insanın, ülkenin güvenliği için savaşmak ve gerektiğinde ölmek gibi kutsal sorumluluğu olduğunu, kadın askerlerin de erkek meslektaşları gibi savaşmak ve ölmek istediklerini ifade etti.
Panetta ilk günden tartışmalara sebep olan karar hakkında net konuştu. Ordudaki kadın askerlerin bu zamana kadarki üstün başarı göstermelerine değindi ve "Bu gerçeği görme zamanı geldi" dedi.

Yeni değişiklikler ile belirli testleri başarılı bir şekilde geçen kadın askerler ön cephede yer alabilecek. Konuşmasında tüm kadın askerlerin muharip görev alamayacağına vurgu yapan Panetta, "Ama herkese bu görev için bir şans verilecek" dedi. Erkekler için muharip görev şartlarının kadınlar için de uygulanacağına dikkat çeken Panetta, bu konuda gereken niteliklerin düşürülmeyeceğini belirtti.

Alınan karara Obama yönetiminden de destek geldi. Beyaz Saray Basın Sözcüsü Jay Carney, Obama'nın Pentagon'un kararını desteklediğini ve mevcut değişikliğin ülkeye hizmet etmede cinsiyet bariyerini ortadan kaldıracağına inandığını söyledi. 

Kadın askerler 1.4 milyon askeri personele sahip ABD ordusunun yüzde 14'ünü oluşturuyor. Pentagon'un şu ana kadar Irak, Afganistan ve çeşitli ülkelere 280 bin civarında kadın asker gönderdiği ifade ediliyor. Bu ülkelerde hayatlarını kaybeden 6 bin 600 ABD askerinin 152'sini kadınlar oluşturuyor. 

Yeni değişiklik kadınlara 230 bin farklı ön cephe noktasında hizmet etme imkanı sağlayacak. Uzmanlar mevcut değişikliğin ordunun gücünü ve performansını arttırsa dahi kadın askerlerin ölüm oranlarında artışa sebep olacağını ve halkın bu duruma büyük tepki gösterebileceğini ifade ediyor.