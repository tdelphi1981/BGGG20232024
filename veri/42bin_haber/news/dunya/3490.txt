Arap Birliği'nden askeri yardım mesajı
Arap Birliği'nden Suriye muhalefetine destek geldi. Bakanlar toplantısından "Arap ülkeleri isterlerse askeri yardım sağlayabilir" mesajı çıktı. Bakanların toplantısı sonuç bildirisinde "Arap ülkeleri isterlerse, Suriye muhalafetine askeri yardım sağlayabilir" denildi.

Suriye'nin üyeliğini Kasım 2011'de askıya alan Arap Birliği'nden bir de diplomatik hamle geldi.

Genel Sekreter Nebil El Arabi, Suriye muhalfetinin ana oluşumu Suriye Ulusal Koalisyonunu, Arap Birliği içinde Suriye devletini temsil etmeye çağırdı. 

İngiltere de Avrupa Birliği'nin yaptırım rejimini değiştirmesinin ardından, Suriye muhalefetine yardım konusunda yeni bir adım atıyor. Londra, muhaliflere zırhlı araç, kurşun geçirmez yelek ve rejimin kimyasal silah kullanıp kullanmadığını tespit için özel ekipman sağlayacak.