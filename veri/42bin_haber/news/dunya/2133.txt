Kürtler ve Bağdat anlaşamadı
KUZEY Irak Bölgesel Yönetimi Peşmerge Bakanlığı, Irak Savunma Bakanlığı ile anlaşma sağlanmadığını açıkladı.
Peşmerge Bakanlığı yapılan son toplantıda ihtilaflı bölgeler üzerindeki sorunların çözülmesi için Bağdat'ta Savunma Bakanlığı yetkilileri ile anlaşma sağlanmadığını duyurdu. Peşmerge Bakanlığı Genel Sekreteri Cebbar Yaver, Kuzey Irak ile Bağdat arasında kurulan komisyonun ihtilaflı bölgeler üzerindeki sorunların çözülmesi için toplandığını ancak anlaşma sağlanmadığını belirtti. Yaver toplantıda, bölgelerde ortak güç mekanizmasının işleyişi üzerinde anlaşma sağlanmadığını belirterek sorunun ortak güç için bölgelerin belirlenmesi ve bölgede varolan güçlerin çekilip çekilmemesi konusundan kaynaklandığını belirtti. Peşmerge Bakanlığı Genel Sekreteri toplantıda hazır bulunan Kürt heyetinin Savunma ile İçişleri Bakanlıklarındaki Kürtlerin merkezden ayrılması konusundaki kararının iptal edilmesini de istediklerini belirtti. Yaver toplantıda Amerika'nın Bağdat Büyükelçiliği heyetinin de katıldığını bildirdi.