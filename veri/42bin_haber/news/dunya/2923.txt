İsrail şok iddiayı doğruladı
İsrail Adalet Bakanlığı, bir Avustralya vatandaşının İsrail hapishanesinde intihar ettiğine dair iddiaları doğruladı.
Bakanlık olay üzerine haber yapan Avustralya ABC Televizyonu'nun iddialarının ardından yaptığı açıklamada, güvenlik gerekçeleriyle sahte bir isim altında tutuklu bulunan bir mahkumun intihar ettiğini belirtti.

İsrail Adalet Bakanlığı Ceza ve Tevkif Evleri de güvenlik nedenleriyle, sahte bir isim altında şahsın hapse mahkum olduğunu belirten bir bildiri yayınladı.

Açıklamada, 'bu durumun mahkemenin talimatıyla yapıldığı ve konunun Adalet Bakanlığı'nın üst düzey yetkilileri tarafından yakından takip edildiği' ifade edildi. Ancak söz konusu kişinin hangi sebeple tutuklandığı belirtilmedi.

Öte yandan yaklaşık iki yıl evvel gerçekleşen ölümün ardından sürdürülen ve bir buçuk ay evvel sona eren soruşturmada, mahkûmun ölüm sebebinin, savcılık tarafından 'intihar' olarak kayıtlara geçtiği öğrenildi.

Avustralya ABC Televizyonu, mahkumun MOSSAD ajanı olduğunu iddia etmiş, kimliğinin ise Ben Zygier (34) olduğunu ileri sürmüştü. Çift pasaport taşıyan Avustralya-İsrail vatandaşının 2010 yılında Ramles Ayalon hapishanesinde intihar ettiği de haberde yer almıştı.