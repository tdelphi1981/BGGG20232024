Mimar Sinan'ın aşkı ABD topraklarında
ABDnin prestijli gazetelerinin sayfalarında Türkiye ilanı yer alıyor. 14 Şubat Sevgililer Günü için özel hazırlanan turizm reklamında aşk masalının baş kahramanları ise Mihrimah Sultan ve Mimar Sinan.
ABDnin en prestijli gazetelerinden New York Times ve Los Angeles Timesın sayfalarını 14 Şubata özel romantik Türkiye reklamı süslüyor.

Tam sayfa olarak yayınlanan ilanlarda, büyüleyici bir İstanbul manzarasının önünde romantik bir çift görülüyor. Bir Türk reklam ajansı tarafından yürütülen turizm kampanyasında, etkileyici İstanbul manzarasının yanısıra dokunaklı bir aşk hikayesi de var. Bu hikayenin kahramanları ise Mimar Sinan ve Mihrimah Sultan.

'İMKANSIZ AŞK'

Reklamdaki peri masalı şu sözlerle anlatılıyor:

Mimar Sinan, Kanuni Sultan Süleyman'ın kızı Mihrimah Sultan'a aşık oluyor, ancak genç kadın başka biriyle evlendiriliyor. Bir yıl sonra, padişah fermanıyla Mimar Sinan'dan, Mihrimah Sultan adına bir cami yapması isteniyor. Mimar Sinan'ın şaheseri, 8 yılda inşa ediliyor.Sonrasında, ferman olmadan, sessiz sedasız bir cami daha yapıyor usta mimar. Nedenini kimse bilmiyor.

Aradan yıllar geçiyor, bir balıkçı, 21 Mart akşamında sandalından şaşkınlıkla doğrularak bir mucizeye tanıklık ediyor. Güneş, ikinci caminin arkasına doğru batarken, ay, birinci caminin ardından doğuyor. Bu büyüleyici manzarayı, unutamayacağı bir 'tesadüf' olarak hafızasına kazıyor. Mimar Sinan'ın hiç bir zaman kavuşamadığı umutsuz aşkı Mihrimah'ın adı, 'güneş ve ay' anlamına geliyor. 21 Mart ise, güzel Mihrimah Sultan'ın doğumgünü...

Romantik hikayenin sonunda ise okuyucular tarihin en romantik şehri İstanbula davet ediliyor:

Aşkın gözü kör derler. Ama İstanbulda bunun tam tersi olduğunu anlayacaksınız. Bir sonraki 14 Şubat'ta, sizi, tarihin en romantik şehri olan İstanbul'a, kendi peri masalınızı yaratmaya davet ediyoruz.