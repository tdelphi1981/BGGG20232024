Din alimlerinin Esed isyanı
İç savaşın 2 yıldır devam ettiği Suriye'de Esed rejiminin ciddi bir şekilde baskı uyguladığı kesimlerden biri de din âlimleri oldu. Suriyeli çok sayıda din âliminin hapiste işkencelere maruz kaldığı öğrenilirken, birçoğunun da ülkeyi terk etmek zorunda kaldığı belirtildi.
Suriye'de muhaliflerin birlikte hareket etmesi amacıyla 80'e yakın din âlimi Gaziantep'te bir araya geldi. Bülbülzade Vakfı'nın ev sahipliğinde gerçekleşen organizasyonda muhaliflerin ortak hareket etmesi gerektiği üzerinde durulurken, savaş esnasında bazı değerlerin kaybedilmemesi gerektiğine dikkat çekildi ve "Taşkınlık, yağmalama, zulüm, gasp, çocuk ve kadınların, yaşlı ve savaşmayan kimselerin katledilmesi gibi haddi aşan uygulamalardan kaçınılacak. Bu konuda savaşan kardeşlerimiz aydınlatılıp nasihat verilecektir.' denildi. 

Bunların yanında, toplantıya katılan âlimlerin, üzerinde hassasiyetle durduğu bir konu da Suriye'deki rejimin din adamlarına uyguladığı baskı oldu. Halep kentinin El-Bab ilçesinin eski müftüsü olan Muhammed Zekeriya el-Mesud, birçok âlimin, Suriye hükümetinin zalim olduğunu insanlara anlattığını ve zulmün karşısında durmaları için onları teşvik ettiğini belirtti. 

Az sayıdaki âlimin de hükümet tarafında yer aldığına dikkat çeken Zekeriya, "Birçok âlim göçmen oldu. Birçoğu da ya hapiste ya da öldü. Özellikle hapiste bulunan âlimlere ağır işkencelerde bulunuyorlar." diyerek yaşanılan sıkıntıyı özetledi. Gerçekleştirilen toplantının da ümmetin hayrına olacağını dile getiren Muhammed Zekeriya el-Mesud, "Bu toplantılar ümmetin hayrına olacaktır. Türkiye hükümetine Suriye'de mazlumların yanında durdukları, mazlumiyeti gidermek için çalıştıkları için teşekkür ediyorum." değerlendirmesinde bulundu. 

Kendisinin de Suriye'deki katliam ve işkencelerden kaçarak geldiğini kaydeden Muhammed Zekeriya el-Mesud, Türkiye yanlarında yer almasına rağmen Arap ve İslam âleminde birçok hükümetin sessiz kaldığını vurguladı. 

Suriye Âlimler Komisyonu Birliği Başkanı Abdullah Osman da Suriye içerisinde mücahitlerin gün geçtikçe ilerlediğini ve Esed rejiminin kuvvetini ve yerlerini kaybettiğini belirtti. 

Suriyeli âlimler üzerinde çok baskı gördüklerinin de altını çizen Osman, "Bunların en yükseği de onları öldürüp, işkence yapıp, onları memleketlerinden ve yerlerinden sürgün yapma. Onlara en büyük işkence hapse koymaktır. Çünkü ölüm ondan daha kolaydır. Öldüğü zaman kurtuluyor ama iş hapse girdiğinde çok yüksek işkenceler görüyorlar." diye konuştu.