NASA kritik soruyu yanıtladı
Mars gezeninden gelen verileri değerlendiren NASA, geçmişte ilkel yaşam olabileceğini açıkladı. Curiosity isimli aracın Mars zeminindeki analizlerine göre, gezegende yaşam için gerekli olan sülfür, nitrojen, hidrojen, oksijen ve karbon minarelleri bulundu.
Amerikan Havacılık ve Uzay Dairesi (NASA), kaya örneklerindeki minerallerin analizinin geçmişte Mars'ta hayatın 'var olmuş olabileceğini' gösterdiğini açıkladı.

NASA'nın Mars Keşif Programı yetkili uzmanlarından Michael Meyer, düzenlediği basın toplantısında, Mars'ın yaşamaya uygun olup olmadığının, gezegenin yüzeyindeki ilk kaya delme çalışmasını 9 Şubat'ta yapan 'Curiosity' misyonunun cevabını vermesi gereken önemli soruların başında geldiğini belirtti.

Meyer, 'bugün bilinenlerin ışığında söz konusu soruya olumlu yanıtın verilebileceğini' vurguladı.

İncelenen kaya tozunda kil minerallerinin belirlendiği, bu minerallerin suyun olduğu bir ortamda bulunduğu bildirildi.

Curiosity, delme işlemi sırasında ortaya çıkan bir tutam tozu, kimyasal ve mineral yapıyı analiz etmek amacıyla üzerinde bulunan laboratuvara başarıyla boşaltmıştı.

Mars'a yapılacak olası yolculuk kapsamında şimdiye kadar üretilen en gelişmiş robot olan Curiosity, 12'den fazla kamerası, bir meteoroloji istasyonu, delme ve çevreyi incelemesine olanak sağlayan araçlarıyla Kızıl Gezegen'de hayata ilişkin kimyasal temel yapı taşlarını bulmaya çalışıyor.

Curiosity, 26 Kasım 2011'de uzaya fırlatıldıktan sonra 6 Ağustos 2012'de Mars'a inmişti. Araç, arıza nedeniyle şu an güvenli modda ve onarılmayı bekliyor.