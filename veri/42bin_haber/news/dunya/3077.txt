Fransa :Türkiyeden de aynı jesti bekliyoruz
Geçtiğimiz hafta 2007'den beri engellediği 'Bölgesel politikalar' başlıklı 22. faslın açılması yönünde yeşil ışık yakan Fransa, Türkiye'den de aynı adımı bekliyor. Cihan Haber Ajansı'na(Cihan) konuşan Fransa Dışişleri Bakanlığı Sözcüsü Philippe Lalliot, Türkiye'nin bloke ettiği birçok fasıl bulunduğunu hatırlatarak 'Türkiye'den de bu fasılların açılması ile ilgili aynı jesti bekliyoruz'dedi. Dışişleri Bakanlığı Sözcüsü, Ankara protokolü, kamu pazarı, göçmen sorunu ve geri kabul antlaşması gibi konularda ilerleme beklediklerinin altını çizdi.
TEKLİF BİZDEN GELDİ

Philippe Lalliot, Fransa ile Türkiye'nin açılması yönünde mutabık olduğu 22. fasılla ilgili teklifin de Fransa'dan geldiğini söyledi. Sözcü, Dışişleri Bakanı Ahmet Davutoğlu ile Fransa Dışişleri Bakanı Laurent Fabius'un Paris'te yaptıkları görüşmede açılmasına karar verilen faslın Avrupa Birliği üyelik müzakereleri için çok önemli olduğunu vurguladı. 'Bölgesel politikalar' başlıklı faslın Avrupa Birliği'nin gelişmekte olan bölgelere yardımları içerdiğini hatırlatan Lalliot, bunun birçok AB ülkesini ve Türkiye'deki bazı bölgeleri kapsadığını söyledi. Sözcü, Fransa'nın vetosunu kaldırdığı 22. faslın İrlanda dönem başkanlığının sona ereceği Temmuz ayına kadar açılmasını beklediklerini de dile getirdi.
 
17. FASIL İÇİN UYGUN ZAMAN OLUŞMADI
Fransa'nın halen engellediği 4 başlık hakkında da bilgi veren Lalliot, kurumlar ve mali bütçesel hükümler başlıklı 32 ve 34. fasılların diğer aday ülkelerde olduğu gibi üyelik müzakerelerinin sonuna ertelendiğini ifade etti. Lalliot 'Bu iki maddenin açılabilmesi için diğer fasılların görüşülerek kapanması gerekir' diye konuştu. Parasal politikalar başlıklı 17. faslın açılması için ise uygun bir zamanın henüz oluşmadığını belirten Dışişleri Bakanlığı Sözcüsü, Avrupa'nın büyük bir krizden geçtiğini ve AB'nin de kendi ekonomik birliğini sağlamaya çalıştığını söyledi. Lalliot, tarım ve kırsal kalkınma başlıklı 11 faslın açılımının ise Türkiye'nin Güney Kıbrıs'a karşı tutumu nedeniyle AB'ye üye ülkelerin tamamı tarafından bloke edildiğini hatırlattı.
 
Türkiye ile Fransa arasındaki ilişkilerin hak ettiği düzeyde olmadığına da vurgu yapan Philippe Lalliot' "Her iki ülke ilişkilerine yeni bir ivme kazandırmak istiyoruz'diye konuştu. Dışişleri Bakanlığı Sözcüsü iki ülke arasında güçlü ve dinamik ilişki kurmak istediklerinin altını çizdi.
 
Suriye konusunda ise Türkiye ile Fransa arasında devam eden görüş alışverişine vurgu yapan Fransa Dışişleri Bakanlığı Sözcüsü, Suriye'de yaşanan süreçte başından beri her iki ülkenin aynı görüşü savunduğunu ifade etti. Suriye sınırında yaşanan gelişmelerde Türkiye ile dayanışma içerisinde olduklarını hatırlatan Lalliot, insani yardım konusunda işbirliği yaptıklarının altını çizdi.