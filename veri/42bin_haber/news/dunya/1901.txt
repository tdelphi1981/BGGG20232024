Kuzey Kore'nin nükleer deneme tehdidi
 
 Johns Hopkins Üniversitesi İleri Uluslararası Çalışmalar Fakültesi’ne bağlı ABD-Kore Enstitüsü, internet sitesi 38 North’tan, Kuzey Kore’de 2006 ve 2009 yıllarındaki nükleer denemeler için kullanılan Punggye-ri bölgesinin son uydu görüntülerini yayınladı. 
 Enstitü, ocak ayı içindeki görüntüleri inceleyerek, bölgedeki yolların kardan arındırıldığı ve muhtemel deneme mekanında bazı hazırlıkların tamamlandığı değerlendirmesinde bulundu. Kuzey Kore’nin gerçek niyetinin nükleer denemeyi yerin altında yapmak olup olmadığına ilişkinse kesin bir şey söylenemeyeceği belirtildi. 
 Ülkenin kuzeydoğusunda yer alan Punggye-ri’nin siteye yüklenen son uydu görüntülerinin çarşamba gününe ait olduğu ifade edildi. Kuzey Kore Milli Savunma Komisyonu, Birleşmiş Milletler Güvenlik Konseyi’nin (BMGK) Kuzey Kore’nin geçen yıl Aralık ayındaki füze denemesine yönelik kınama kararına karşı çıkmış, "Kore halkının can düşmanı" ABD’ye yönelik savunma tedbirleri çerçevesinde, uydu ve füze fırlatmaya devam edileceğini ve "yüksek seviyede" bir nükleer denemede bulunulacağını bildirmişti.
 
 BMGK, hafta başında Kuzey Kore’nin füze denemesini kınamış ve bu ülkeden nükleer ve balistik denemeleri durdurmasını talep etmişti. Oy birliğiyle alınan kararla Kuzey Kore’ye karşı daha önce uygulamaya konulan ambargo listesi de genişletilmişti.
 
 AA