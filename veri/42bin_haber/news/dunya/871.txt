İran'ın Patriot tepkisi sürüyor!
İRAN Dışişleri Bakanlığı Sözcüsü Ramin Mihmanperest, Patriot füzelerinin Türkiye'ye yerleştirilmesi ile ilgili "provokatif herhangi bir eylemin bölge ülkelerinin menfaatlerine aykırı olacağı" açıklamasında bulundu.
 Haftalık olağan basın toplantısında Patriot bataryalarının Türkiye'nin Suriye sınırına konuşlandırmasıyla ilgili soruyu yanıtlayan Mihmanperest, konu hakkındaki İran'ın tavsiyelerinin Türk makamlarına iletildiğini söyledi.
 Sözcü, "Tüm bölge ülkeleri, istikrar ve güvenliğinin bölgede sağlanması için çaba sarf etmeliler. Herhangi bir provokatif eylem bölge ülkelerinin menfaatlerine aykırıdır. Bu konuda Türk yetkililerine tavsiyelerimizi ilettik. İstikrarsızlık yaratacak her türlü eylemden kaçınılmalı" diye konuştu.
 Dün İran Dışişleri Bakanı Ali Ekber Salihi, Patriot füzelerinin konuşlandırılması "provokatif" bir eylem olarak değerlendirmişti.