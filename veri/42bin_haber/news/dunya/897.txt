Mısır Referandumu'nda resmi sonuçlar açıklandı
Mısır Yüksek Seçim Komisyonu, 15 Aralık ve 22 Aralık'ta yapılan anayasa referandumunun resmi sonuçlarını açıkladı. Buna göre halkın yüzde 63,8'i anayasaya 'evet' dedi. Referanduma katılım ise yüzde 32,9 olarak ifade edildi.
Mısır Yüksek Seçim Komisyonu, anayasa referandumunun resmi sonuçları ile ilgili basın toplantısı düzenledi. Katılımın yüzde 32,9 olarak açıklandığı referandumda, yeni anayasa yüzde 63,8 ile kabul edildi. 

Mısır Yüksek Seçim Komisyonu üyelerinden Ebu El Matti, basın toplantısında yaptığı açıklamada, referandumla ilgili şikayetlerin de ciddi araştırıldığını söyledi. 

Mısır'da yeni anayasa metni Cumhurbaşkanı Muhammed Mursi taraftarları ile muhalifler arasında tartışmalara sebep olmuştu. Mursi taraftarları taslak metnin demokrasiyi koruyacağını savunurken, muhalifler ise çok eksik ve acele hazırlandığını iddia ediyor. Muhalifler günlerce referandumu protesto eden gösteriler düzenlemişti.