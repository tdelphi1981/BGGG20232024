22 araç birbirine girdi: 4 ölü, 28 yaralı
Güney Afrika'da tuğla taşıyan bir kamyonun devrilmesi sonucu meydana gelen kazada 4 kişi öldü, 28 kişi yaralandı. Johannesburg'un N1 otoyolunda trafiğin yoğun olduğu sabah vaktinde meydana gelen kazada 22 araç birbirine girdi.
Acil yardım kuruluşu Netcare 911 sözcüsü Santi Steinman yaptığı açıklamada, "Tuğla yüklü bir kamyon, taksi ve onlarca araç 07.00 sularında birbirine girdi. Kazanın ardından kuzey ve güney yönünde trafik uzun süre aksadı." dedi. Steiman, tuğlaların düşmesi ile aracında sıkışan bir kadının 4 saat uğraşının sonunda kurtarıldığını belirtti. 

Toplu taşımanın yeterli olmadığı Güney Afrika'da milyonlarca insan özel araç kullanıyor. Özellikle otoyollarda trafiğin yoğun olduğu saatlerde sık sık kazalar meydana geliyor.