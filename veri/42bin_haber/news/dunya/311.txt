Sandy’nin faturası 33 milyar dolar
Sandy kasırgasının maliyeti hakkında ilk resmi açıklama New York Valisi Andrew Cuomo'dan geldi. Vali kasırganın New York'a 33 milyar dolara mal olduğunu söyledi.
 Cuomo rakamın bu denli büyük olması karşısında, "Özellikle içerisinde bulunduğumuz finansal durumu göz önüne alırsak bu bizim için sarsıcı bir rakam." ifadesini kullandı.
 ABD'nin doğu kıyılarını vuran Süper Fırtına Sandy'nin bölgeye verdiği zararın rakamları ortaya çıkmaya başladı. Sandy'nin maliyeti konusunda açıklama yapan Vali Cuomo, fırtınada en çok zararın yükselen sulardan doğan su baskınları nedeniyle olduğunu ifade etti.
 Kasırga sonrası özellikle elektrik ve benzin dağıtım sistemi konusunda ciddi problemlerin yaşanmasının da gündemlerinde olduğunu belirten Cuomo, "Bu iki sorunlu sistemi tekrar dizayn etmek için araştırma yapıyoruz." dedi.
 New York'a maliyeti 33 milyar dolar olan Sandy'nin toplam zararı 50 milyar doları geçerse Katrina'dan sonra ülke tarihinin en maliyetli ikinci kasırgası olacak.
 CİHAN