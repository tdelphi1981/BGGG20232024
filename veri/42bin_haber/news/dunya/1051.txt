Kerkük'te peş peşe saldırılar: 12 ölü
Irak'ın kuzeyindeki Kerkük kentinin farklı bölgelerinde meydana gelen saldırılarda 12 kişi hayatını kaybederken 21 kişi de yaralandı. Emniyet güçlerinden edinilen bilgiye göre, milis kuvvetlerinin komutanı Cüneyd Muhammed Hayrullah ve koruması, kimliği belirsiz kişilerce öldürülürken, Urube ve Vahde Mahallelerinde iki bomba yüklü aracın patlaması sonucu 1 kişi öldü, 13 kişi de yaralandı. Farklı bölgelerde meydana gelen 4 patlamada ise can kaybı yaşanmadı.

Kaynaklar, dün gece Kerkük'te 12'den fazla patlama meydana geldiğini, emniyet güçleri ile Kürdistan Demokratik Partisi (KDP) binasındaki özel güvenliğin, binaya saldıran 4 kişiyi öldürdüğünü, 1 güvenlik görevlisinin de yaralandığını kaydetti.

Sabah saatlerinde de kent merkezinde ve batıdaki Riyad bölgesinde 1 polis ve 4 sivil yaralanırken, bomba imha etmeye çalışan 5 polis hayatını kaybetti ve 6'sı da yaralandı.