Kanlı operasyonda bilanço ağır
Cezayirde İslamcı militanların elindeki rehineleri kurtarmak için düzenlenen operasyonda çok sayıda rehine öldü. Bilanço ağır. Kanlı operasyonda 80 kişi hayatını kaybederken ölü sayısının artmasından endişe ediliyor.
Cezayir'de radikal İslamcı militanların bir doğalgaz tesisinde rehin aldığı kişileri kurtarmak için düzenlenen operasyon başarısızlıkla sonuçlandı. Rehine eylemine son vermek amacıyla Cezayir ordusu tarafından gerçekleştirilen operasyonda yaklaşık 80 kişi hayatını kaybetti.

Cezayir Radyosu'na açıklamada bulunan Cezayir İletişim Bakanı Muhammed Said, endişeli olduklarını belirtilerek ölü sayısının artabileceğine dikkat çekti.

Doğalgaz tesisinde arama  kurtarma çalışmalarının devam ettiği belirtilirken, üç İngiliz ve beş Norveç vatandaşına henüz ulaşılamadı.

Kurtarılabilen rehineler ülkelerine döndü

Cezayir hükümetinin verdiği bilgilere göre, cuma günü başlayan ve cumartesi günü sona eren operasyonda 685 Cezayirli ve 107 yabancı rehine özgürlüğüne kavuştu. Tesisi basan 32 teröristin de öldürüldüğünü kaydeden Cezayirli yetkililer, 56 yaralının da hastanede tedavi altına alındığını bildirdi.

Milliyetleri açıklanmadı

Operasyon sırasında öldürülen rehinelerin milliyeti henüz kesinlik kazanmadı.

İngiltere Başbakanı David Cameron Cezayir'deki krizde, "3 İngiliz vatandaşının öldürüldüğünü, 3'ünün daha öldüğünün tahmin edildiğini" söyledi. İngiltere Dışişleri Bakanı William Hague de olayda alıkonulan İngiliz vatandaşlarından 22'sinin ülkeye döndüğü açıkladı.

El Kaide bağlantısı

Cezayir'in Libya sınırı yakınındaki Ayn Emnas bölgesinde bulunan doğalgaz tesisine yapılan saldırıyı ve ardından gerçekleşen rehine olayını, Mağrip'teki El Kaide örgütünden ayrılan "Kanla İmza Atanlar Tugayı" üstlenmişti.

Liderliğini Cezayir asıllı Muhtar Bin Muhtar'ın yaptığı örgüt, Mali'ye yapılan askeri müdahalenin durdurulmasını talep etmişti.

Cezayir Sonatrach, İngiliz BP ve Norveç Statoil enerji şirketlerinin oluşturduğu konsorsiyum tarafından işletilen tesiste 4 gün süren ve dün sona eren rehin alma eyleminde tam olarak kaç kişinin teröristlerin eline düştüğü de kesinlik kazanmadı.

DW Türkçe