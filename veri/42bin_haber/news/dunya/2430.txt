Müslümanların mezarları tahrip edildi
 
 Çoğunlukla Müslüman Arnavutların yaşadığı Sırbistan'ın Osllare köyünde iddialara göre, sabah saatlerinde aşırı milliyetçi Sırp bir grup, Müslüman mezarlığına girip, Selmani, Raşiti, Şabani aileleri ve birkaç ailenin daha mezar taşlarını kırdı. 
 Osllare köyü sakinleri mezarların tahrip edildiğini öğlen saatlerinde fark etti ve Sırp polisine bildirdi. Polis ekibi mezarlığa gelerek 20’nin üzerinde mezarın tahrip edildiğini doğruladı. 
 Osllare köyü muhtarı Naser Bayrami olayla ilgili yaptığı açıklamada, köyde yaşayan aşırı milliyetçi Sırp gençler tarafından Müslüman mezarların tahrip edildiğinden şüphe ettiğini belirtti. 
 Bayrami, saldırıyı kınarken, mezarlıkların Müslümanlar için kutsal bir yer olduğunu hatırlattı ve Sırp polisinden faillerin en kısa zamanda yakalanmasını istedi. Osllare köyündeki mezarların tahrip edilmesini Kosova Başbakanı Haşim Taçi ve üst düzey yetkililer kınadı. 
 Sırbistan'daki Preşevo vadisinde, Sırp Jandarma Birlikleri tarafından ‘Kahramanlar Atını’nın kaldırılmasına tepkiler sürerken, Osllare köyündeki Müslüman Arnavutların mezarlığının tahrip edilmesi tansiyonu daha da yükseltti. 
 DHA