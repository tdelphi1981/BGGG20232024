Suriye'den İsrail'e 'vururum' tehdidi
Suriye, topraklarına hava saldırısı düzenleyen İsrail'e karşı misilleme tehdidinde bulundu.
Birleşmiş Milletler Genel Sekreteri Ban Ki-mun'a bir mektup gönderen Suriye, "Suriye'nin kendisini, topraklarını ve egemenliğini hedef alan saldırılara karşı savunma hakkını saklı tuttuğunu" vurguladı.

Suriye Dışişleri Bakanlığı tarafından gönderilen mektupta "bu saldırının yansımalarından İsrail ile BM Güvenlik Konseyi'nde İsrail'i koruyanlar sorumlu olacaktır" ifadesi kullanıldı.

İsrail, Lübnan merkezli Hizbullah grubuna Rus yapımı SA-17 uçaksavar füzesi taşıdığı iddia edilen bir konvoya hava saldırısı düzenlemişti. Saldırı, Suriye'de 22 aydır devam eden iç savaş nedeniyle gerilimin yüksek olduğu bölgede tansiyonun daha da artmasına yol açmıştı.

İsrail, saldırı öncesinde Suriye Devlet Başkanı Beşşar Esed'in ülkenin ve sahip olduğu silahların kontrolünü yitirebileceğinden duyduğu endişeyi dile getirmişti.

Konvoyun silah taşımadığını ileri süren Suriye ordusu ise İsrail uçaklarının başkent Şam'ın kuzeybatısındaki bir bilimsel araştırma merkezini vurduğunu iddia etmişti.

Golan Tepeleri'ndeki Birleşmiş Milletler Ateşkesi Gözlem Gücü'nün (UNDOF) Komutanı Gen İkbal Singh Singha'nın, Suriye Dışişleri Bakanlığı'na çağrıldığı ve İsrail'in Suriye hava sahasını ihlal etmesinden duyulan rahatsızlığın iletildiği belirtildi.

Suriye'nin uluslararası arenadaki en önemli müttefiklerinden biri olan Rusya ise İsrail'i Birleşmiş Milletler Sözleşmesi'ni ve uluslararası hukuku ihlal etmekle suçladı. Egemen bir ülkeye düzenlenen saldırıyı "kabul edilemez" olarak tanımlayan Rusya, saldırının hiçbir şekilde haklı çıkarılamayacağına işaret etti.