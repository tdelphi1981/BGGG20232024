Pasifik sallandı
Kanada'nın batı kıyısı 7.7 büyüklüğünde depremle sarsıldı. Depremin ardından tsunami uyarısı yapıldı, ancak korkulan olmadı
 Kanada'nın batı kıyısı açıklarında 7.7 büyüklüğünde deprem meydana geldi. Kanada Doğal Kaynaklar Bakanlığı, depremin TSİ 05.04'te British Colombia eyaletinin kuzeyindeki yüzlerce adadan Alaska sınırına yakın olan Haida Gwaii bölgesinde meydana geldiğini açıkladı. Amerikan Jeofizik Kurumu ise depremin merkez üssünün Masset kentinin 139 km güneyi olduğunu duyurdu. Sarsıntı sırasında ölen ya da yaralanan olmazken, bölgede tsunami uyarısı yapılırken, depremin olduğu yere yaklaşık 4 bin 200 kilometre uzaklıktaki Hawaii için de tsunami uyarısı geldi. Pasifik Tsunami Uyarı Merkezi'nden Gerard Fryer, dev dalgaların öğle saatlerinde Hawaii sahiline ulaştığını, ancak bu dalgaların beklendiği kadar büyük olmadığını belirtti. Akşam saatlerinde de Hawaii için verilen uyarı yayından kaldırıldı.
 Sandy vurarak geliyor
 Karayipler'i vuran Sandy kasırgası nedeniyle ölenlerin sayısının 65'e yükseldiği bildirildi. Rotasını ABD'nin doğu kıyılarına çeviren kasırganın Jamaika, Küba ve Bahamalar'ı doğrudan etkilediği, bununla birlikte en fazla can ve mal kaybının Haiti'de olduğu belirtildi. Sandy kasırgasına 51 kurban veren Haiti'de, 2010 depreminin mağdur ettiği yaklaşık 370 bin kişi halen geçici konutlarda yaşamını sürdürmeye çalışıyor. Bu arada ABD Başkanı Barack Obama, Sandy kasırgası nedeniyle Virginia ve Colorado'da yapacağı iki günlük seçim turunu iptal etti. Obama'nın gelişmeleri takip etmek için programlarını iptal ettiği öğrenilirken, Cumhuriyetçi rakibi Mitt Romney’nin de Virginia’daki seçim kampanyasını iptal ettiği bildirildi.