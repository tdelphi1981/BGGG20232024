Hız sınırı saatte 30 km olacak
İspanya, şehirleri daha yaşanabilir bir hale getirmek için hız sınırını saatte 30 kilometreye indirmek üzerinde çalışıyor. Bu uygulama sayesinde yayaların trafik kazalarında hayatta kalma şansı yüzde 95'e çıkacak.
 Saatte 50 kilometre hızla giden bir aracın çarptığı yayanın hayatta kalma ihtimali yüzde 55'e düşerken, 70 km/s hızın üzerindeki kazalar genelde ölümle neticeleniyor.
 Avrupa Komisyonu'nun verdiği rakamlara göre AB'de yaşanan ölümcül trafik kazalarının üçte ikisi şehirlerde gerçekleşirken, yıllık 30 bin can kaybının yüzde 48'i yayalar ve bisiklet sürücülerinden oluşuyor.
 Avrupa Birliği'nde (AB) 30 km/s kampanyasına öncülük eden Alman aktivist Heike Aghte'nin Avrupa Vatandaşları İnisiyatifi çerçevesinde en az yedi ülkede 1 milyon imza toplaması halinde bu girişim tüm AB'de yasa haline gelebilecek. Aghte'nin başvurusu Avrupa Komisyonu tarafından kabul edilirken, 30 km/s hız sınırı birçok şehirde uygulanmaya başlandı bile.
 İspanya'da bu kampanya Ecologistas en Accion, Stop Accidentes, Andando ve Bici kuruluşları tarafından sahiplendi. 4 Aralık'ta başlatılan kampanyanın sloganı: "Daha yaşanabilir, güvenli ve temiz şehirlerde yaşamak."
 Pontevedra şehrinde dört sene önce başlatılan yaya dostu uygulamayla birlikte trafik kazalarındaki ölümler sıfıra indirildi.
 İspanya Trafik Genel Müdürlüğü (DGT), şehirlerde 30 km/s uygulamasını genişletmek için çalışmalar yürütüyor. DGT Müdiresi María Segui, önümüzdeki haftalarda yeni Genel Trafik Düzeni yasasının onaylanmasından sonra, "arabaların tarihi ayrıcalıklarını sona erdirerek" yayalara ve bisiklet sürücülerine öncelik vermek istediğini söyledi.
 Avrupa'da 2011 yılında trafik kazalarından 30 bin 108 kişi hayatını kaybetti. İspanya'da aynı dönemde 2 bin 60 kişi trafik kazalarında can verdi.
  
 
  