İran'a yaptırıma 6 ay ek süre
Amerika'nın İran'a yönelik yaptırımları Türkiye'yi de etkiliyor. Ankara, "Önce vatandaşın çıkarı" diyor. Amerika'dan da Türkiye'yi bir nebze rahatlatacak bir haber geldi. Washington, aralarında Türkiye'nin de olduğu bir grup ülkeye yaptırımların uygulaması için 6 ay ek süre verebilir. Türkiye, Amerika'nın ekonomik yaptırımlarıyla karşılaşmamak için İran'dan aldığı petrolü, Haziran ayında yüzde 20 azaltarak 6 aylık bir ek süre almıştı. Bu süre, 3 Aralık'ta sona erdi. 

Yaptırımlar, İran'ın ham petrol pazarını küçülttü. Bu ay, sadece Asya'daki alıcıların ve Türkiye'nin İran'dan ham petrol ithal ettiği belirtiliyor.

Washıngton, İran'a karşı çok ağır bir yaptırım daha hazırlıyor. 

Şubat ayında yürürlüğe girmesi beklenen yeni yaptırım, petrol gelirlerinin Tahran'a aktarılmasını yasaklıyor. 

İran'a ödenmesi gereken para, ithalat yapan ülke bankalarında kilitlenecek. İran bu parayla yasaklı olmayan mallar ithal edebilecek.