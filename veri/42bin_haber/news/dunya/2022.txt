Habersiz doğum kontrol iddiası!
 
 İsrail hükümeti, ülkede 5 yıldır süren tartışmalar üzerine, Etiyopyalı göçmen kadınlara kendileri bilgilendirilmeden verilen ve uzun dönemli gebeliği önleyen bir ilacın kullanımını yasakladı. İsrail Sağlık Bakanlığı’nın, Etiyopyalı göçmen kadınlara farklı bir amaçla verdiğini açıkladığı "Depo Provera" adlı ilacın aslında gebeliği önleyici etkisi olduğu iddiası ülkede uzun süredir gündemdeydi.
  
 'YENİDEN YAZILMAYACAK' TALİMATI
  
 Sağlık Bakanlığı direktörü Prof. Ron Gamzu’nun, sağlık merkezlerinde bu uygulamanın durdurulması yönünde verdiği yeni yazılı talimat ise kuşkuları artırdı. Gamzu, bakanlığa bağlı tüm kuruluşların jinekologlarına gönderdiği mektupta, "Etiyopya kökenli kadınlarda gebeliği önleyen Depo-Provera adlı ilaç ne sebeple olsun reçetelerde yeniden yazılmayacak" dedi. 
 ETİYOPLALILARIN DOĞUMUNDA YARI YARIYA AZALMA VARDI
  
 Sağlık Bakanlığı ve diğer devlet kurumları, iddialar 5 yıl önce ilk kez ortaya atıldığında uygulamanın varlığını kabul etmemişti. Bakanlık, Gamzu’nun son talimatına rağmen, söz konusu ilacın doğumları azaltmak amacıyla kullanıldığını halen resmen kabul etmiyor. İsrail basınına yansıyan haberlerde Etiyopya kökenli kadınların doğum oranlarında son 10 yılda yarı yarıya azalma olduğuna dikkat çekilmişti. Yaklaşık 130 bin Etiyopya kökenli Yahudi’nin yaşadığı İsrail’de, ilk kez bu seçimlerde Etiyopya kökenli bir kadın İsrail meclisine seçilmişti.
  