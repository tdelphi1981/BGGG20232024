Rusya'dan "patriot" uyarısı
Rusya Dışişleri Bakanı Sergey Lavrov, Türkiye'nin Suriye sınırında yaşadığı güvenlik kaygısını anladıklarını belirterek, "Ancak bölgedeki çatışmaların yeniden başlamasına neden olacak provokasyonlara karşı da uyarıda bulunmak istiyoruz" dedi. Türkiye'nin Suriye ile olan sınırına savunma gerekçesiyle Patriot füzeleri yerleştirilmesi konusunda açıklamalarda bulunan Lavrov, Rusya'nın bu konuda endişeleri olduğunu dile getirdi.

Moskova'da basın mensuplarına konuşan Lavrov, NATO Genel Sekreteri Rasmussen ile telefon görüşmesi yapacağını belirterek, "Kendisi bu konudaki pozisyonunu açıklamak istiyor, ben de söyleyeceklerini dinleyeceğim" diye konuştu.

Lavrov, Rusya'nın Türkiye ve Suriye arasında doğrudan diyalog kurulması için yardım etmeye hazır olduğunu kaydetti.

Rus Dışişleri Bakanı Lavrov, "Daha önce Ankara ve Şam arasında doğrudan diyalog kurulmasını önermiştik. Maalesef bu önerimiz gerçekleşmedi. Ancak biz önerimizin hala geçerli olduğunu belirtmek istiyoruz. Eğer böyle bir mekanizmanın kurulması için yardımımız gerekirse, buna hazırız" ifadesini kullandı.

Lavrov, "Patriot füzelerinin Türkiye'ye yerleştirilmesinin bölgenin daha fazla istikrarsızlaşmasına neden olacağını" savundu. 

 Çehov'a atıfta bulundu

Sergey Lavrov, konuyu değerlendirirken ünlü Rus edebiyatçısı Anton Çehov'a atıfta bulundu. 

Lavrov, "Eğer oyunun birinci sahnesinde duvarda asılı bir silah varsa, o silah üçüncü sahnede patlamalıdır" dedi.

Siyasi ve askeri hayatta "silahın" görünmesinin bazı riskler taşıdığını söyleyen Lavrov, silahların artmasının tehlike yaratacağını kaydetti.

Hiç kimsenin NATO'yu Suriye çatışmasının içine çekme niyetinde olmadığını gördüklerini söyleyen Lavrov, askeri konularda önemli olanın niyet değil, ortadaki somut durum olduğunu vurguladı.

"Ateşkes kimseyi rahatlatmamalı"

Lavrov ayrıca, İsrail'le Filistinli gruplar arasındaki ateşkesle ilgili, "Ateşkes anlaşmasından memnunuz. Ancak bu ateşkes kimseyi rahatlatmamalı. Taraflar arasında doğrudan görüşmeler
başlamalı" değerlendirmesinde bulundu.

Rusya Dışişleri Bakanı, Suriye Ulusal Koordinasyon Komitesi ile Kürt muhalefeti üyelerinin gelecek hafta Moskova'ya gelmelerini umduklarını belirtti.

Suriye Ulusal Koordinasyon Komitesi ile Kürt muhalefetinin siyasi çözüm istediklerini savunan Lavrov, "Onlar Doha'da oluşturulan yapıya ve alınan kararlara katılmıyorlar. Çünkü Doha'da alınan kararlar, rejimin devrilmesi dışında başka bir yol öngörmediği gibi, oluşturulan yapı Suriye'de görevde bulunan yöneticilerle diyalog kurulmasını kabul etmiyor" dedi.