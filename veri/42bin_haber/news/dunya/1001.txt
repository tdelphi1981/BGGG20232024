Bisikletle Asya'da 3 bin kilometre yol katettiler
Türkiye'den yola çıkan Başak Bulut, Seçil Öznur ve Alexios Menexiadis, bisikletle Asya ülkeleri Tayland, Laos, Kamboçya'yı dolaştı. Ekonomist, makine mühendisi ve tarihçi olan 3 Türk, 3 ay zarfında bisikletle 3 bin kilometre yol aldı.
 Bulut, Öznur ve Menexiadis, hobi olarak başladıkları bisiklet sevdasının son mutluluğunu Tayland, Laos ve Kamboçya turu ile yaşadı. 25 Eylül’de Bangkok’dan pedala basarak başladıkları turlarını, 25 Aralık tarihinde Bangkok'a geri dönerek tamamlayan 3 kişi, 3 bin kilometrenin yorgunluğu unuttuklarını belirtti.
 Bisiklet ile yolculuk yapmayı sevdiklerini belirten 3 gezgin, bisiklet ile yapılan yolculuklarda geçilen yerlerin kültürünü, insanlarını tanımak için daha çok fırsat bulduklarını belirttiler. Araba ile yapılan gezilerde bir noktadan diğer noktaya direkt olarak gidildiğinden dolayı çoğu şeylerin kaçırıldığını ifade ettiler. 3 gezgin, bisiklet ile yolculukları sırasında karşılaştıkları en büyük sorunun ise havalimanlarında bisiklet paketlenmesi konusunda olduğunu belirtti.
 Başak Bulut, Cihan Haber Ajansı'na yaptığı açıklamada, bisiklet macerasına ilk olarak “İstanbul içerisinde iş yerine bisikletle gidebilir miyiz?” diyerek başladıklarını söyledi. İş yerlerine bisiklet ile gitmeye başlayan gezginler, şimdilerde Asya'yı turlamanın heyecanını yaşıyor.
 Cihan'a konuşan Seçil Öznur ise bisiklet ile yolculuğun uzaktan kolay gibi gözüktüğünü belirterek, öncesinde de çok hazırlık yapılması gerektiğini söyledi. Öznur, "Bilmediğiniz yollarda ilerlerken, başınıza ne geleceğini bilmezsiniz. Bundan dolayı çok dikkatli olunması gerekiyor. Bu zorluklar size tecrübe kazandırır." dedi.
 Bisiklet sevdası sonucu bir araya geldiklerini aktaran Alexios Menexiadis ise daha önce 1-2 haftalık kısa turlar yaptıklarını ve bu turun en uzun gezileri olduğunu belirtti. Gelecekte hedeflerinin ise her yıl düzenli şekilde dünyayı öğrenmek için bisiklet turu yapmak olduğunu söyledi. 
  