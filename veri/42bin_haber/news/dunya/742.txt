Almanya'dan 'Patriot' onayı
Alman Federal Meclisi, Türkiye'nin NATO'dan talep ettiği Patriot sistemlerinin gönderilmesine onay verdi 
 Parlamentodaki oylamaya 461 milletvekili katıldı. Bunlardan 86 milletvekili "Hayır" oyu kullanırken, 8 milletvekili çekimser kaldı. Patriot ve asker gönderilmesine Sol Partili milletvekilleri blok halinde karşı çıktılar.
 
 Sol Parti Fraksiyon Başkanı Gregor Gysi, Türkiye'ye Patriot ve asker gönderilmesini, "Ortadoğu'ya yürüyüş" olarak nitelendirdi. Almanya Federal Dışişleri Bakanı Guido Westerwelle (FDP) oylamadan sonra yaptığı açıklamada rampaların ve askerlerin savunma amaçlı gönderildiğini vurguladı. 
 
 Dışişleri Bakanı Westerwelle, "NATO müttefikimiz olan Türkiye'yi dış tehditlerden korumamız doğaldır" diye konuştu. Federal Savunma Bakanı Thomas de Maiziere ise karar parlamentoda büyük çoğunlukla kabul edildiği için milletvekillerine teşekkür etti. Patriotlar ve Alman askerleri sınırdan yüz kilometre içeride, Kahramanmaraş'ta konuşlandırılacak. Füze rampalarının amacı Türkiye'yi, Suriye Devlet Başkanı Esad'ın elindeki kimyasal silahlardan korumak.
 
 DHA
  