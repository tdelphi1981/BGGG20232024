Clinton'ı şaşırtan "Türkiye" sorusu
 
 ABD Dışişleri Bakanı Hillary Clinton, ABD’nin Bingazi Konsolosluğu’na düzenlenen saldırıyla ilgili Senato Dış İlişkiler Komitesi’nde katıldığı oturumda, bir senatörün Türkiye ile ilgili kendisini "şaşırtan" sorusuyla karşılaştı.         
 
 Oturum sırasında, aşırı muhafazakar Çay Partisi hareketinin desteklediği, ismi 2016 başkanlık seçimlerinde Cumuriyetçi Parti’nin olası başkan adayları arasında da geçen Kentucky Senatörü Rand Paul, "ABD, Libya’dan Türkiye’ye herhangi bir silah tedariki, transferi, alım satımı konusunda müdahil oldu mu?" sorusunu yöneltti.
 
 Soru karşısında şaşkınlığını gizlemeyen Clinton, vücut dilinden soruyu tuhaf bulduğunu belli ederek, "Türkiye’ye mi?" diye sordu ve bu soruyu daha önce hiç kimsenin kendisine sormadığını ifade etti. Senatör Paul da bunun üzerine, "Bazı haberlerde, Libya’dan gemilerin hareket ettiği ve silah taşıyor olabilecekleri yazılmıştı. Öğrenmek istediğim şu: 
 Bitişikteki ek binada (CIA ek binası), silahların tedariki, alımı, satımı, edinilmesi konularında rolleri var mıydı ve bu silahlardan herhangi biri, Türkiye  de dahil diğer ülkelere transfer edildi mi?" diye sordu. 
 Clinton da "Senatör, bu soruyu ek binayı idare eden kuruluşa sormalısınız" derken, Paul’ün, "Yani bilmediğinizi söylüyorsunuz?" sorusuna da "Bilmiyorum. Bunun hakkında bir bilgim yok" ifadesini kullandı.
 
 Paul’ün atıfta bulunduğu haberler, Fox News ve bazı aşırı sağcı internet sitelerinde yer alan ve kaynağı belirtilmeyen komplo teorilerine dayanıyor. Söz  konusu haberlerde, CIA’in Libya’dan, Türkiye üzerinden Suriyeli muhaliflere silah gönderdiği iddia edilmişti. 
 AA