Bu kasaba geceyi dışarıda geçirdi!
İtalya'nın Toskana bölgesindeki Castelnuovo Garfagnana kasabasında dün akşam büyük deprem olacak endişesiyle insanlar geceyi dışarıda geçirdi.
Toskana bölgesinin kuzeybatısında bulunan Castelnuovo Garfagnana'da, 25 Ocak Cuma günü yaşanan 4,8 büyüklüğündeki depremin ve artçılarının yol açtığı panik devam ediyor.

Castelnuovo Garfagnana Belediyesi'nin dün akşam sularında, sosyal paylaşım siteleri üzerinden yaptığı "Geceyi dışarıda geçirin" uyarısı bin kadar kişinin deprem endişesiyle geceyi okullarda, spor salonlarında ve dışarıda geçirmelerine neden oldu.

'SKY TG 24' kanalına konuşan Garfagnana Belediye Başkanı Lucio Gaddi, belediye başkanlarına sivil savunmadan bölgesel bir deprem uyarısı geldiğini aktararak, halkı uyarmaya karar verdiklerini söyledi. Yapılan uyarının bir alarm olup olmadığı sorulan Gaddi, "Halkı korumak için böyle bir adımın atılmasına ihtiyaç vardı. Buna halk da iyi karşılık verdi. Hemen acil durum alanlarına geldi. İyi bir egzersiz oldu" dedi.