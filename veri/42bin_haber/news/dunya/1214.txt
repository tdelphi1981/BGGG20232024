PKK yandaşları, Paris'te protesto yürüyüşü düzenledi
Fransa'nın başkenti Paris'te toplanan bin civarında PKK yandaşı, üç kadının öldürülmesini protesto etmek için yürüyüş düzenledi.
Göstericilerin oluşturduğu kortejin başında BDP Genel Başkanı Selahattin Demirtaş ve Genel Başkan Yardımcısı Gülten Kışanak yer aldı.

Demirtaş ve Kışanak, grupla cinayetlerin işlendiği Kürdistan Enformasyon Bürosu'na kadar yürüdü. Bina önüne çiçek bırakan Demirtaş ve Kışanak'a, Kürt derneklerinin temsilcileri cinayetlere ilişkin bilgi verdi.

-Cinayetler ilgili soruşturma-

Bu arada, cinayetlerle ilgili ilk soruşturmanın sonuçları, üç kadının kafalarına kurşun sıkılarak öldürüldüğünü ortaya koydu.

Fransız televizyonu, soruşturmaya yürüten yetkililere dayanarak verdiği haberde, iki kadının kafasına üç, bir kadının kafasına ise 4 kurşun sıkıldığını duyurdu.

Olayla ilgili kapsamlı soruşturmanın sürdüğü bildirildi.

Le Figaro gazetesine konuşan Fransız terörle mücadele uzmanları ise Paris'teki PKK yandaşlarının, 'Cinayetlerin ardında Türkiye'nin olabileceği' yönündeki iddialarını, 'Gülünç'olarak niteledi.

Uzmanlar, Paris ve Ankara arasında terörle mücadele konusundaki yakın işbirliğine dikkati çekerek, bu iddiaların ciddiye alınmadığını belirtti.

Fransız 'TF1' kanalı, cinayetlerin 7,65 kalibrelik bir tabancayla işlendiği duyurdu. Yine aynı kanal, cinayetlerin çarşamba günü 18.00-19.00 saetlerinde işlendiğini bildirdi.

Öte yandan, Paris'te Avrupa'nın çeşitli kentlerinden gelecek PKK yandaşlarının katılımıyla yarın geniş çaplı bir protesto gösterisinin düzenlenmesi bekleniyor.