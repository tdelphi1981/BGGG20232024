"ABD ordusu ciddi zarar görecek"
ABD Savunma Bakanı Leon Panetta, ABD Kongresi'nin 1 Mart'ta otomatik devreye girecek ciddi bütçe kesintilerinin önüne geçecek bir adım atmaması halinde, ABD ordusunun ciddi zarara uğrayacağını ve ABD'nin dünya genelindeki krizlere yanıt verme kabiliyetinin azalacağını söyledi.
Panetta, Georgetown Üniversitesi'nde yaptığı konuşmasında, bütçe sorununa değinerek, Kongre'ye sert eleştiriler yöneltti.

Kongre'nin 1 Mart'ta devreye girecek otomatik bütçe kesintilerinin önüne geçmek için bütçeyi çıkarmaması halinde ABD ordusunun ciddi zarara uğrayacağını belirten Panetta, 'Eğer bu kesintiler gerçekleşirse, savunma programlarında ciddi bozulmalar ve ordumuzun hızında keskin düşüşler olacaktır' dedi.

Böyle bir durumda, bakanlığın bu mali yılda 46 milyar dolar harcama kesintilerini mahsup etmek zorunda kalacağını ve harcamalarını gidermek için de 35 milyar dolar açıklarının ortaya çıkacağını vurgulayan Panetta, bunun da bakanlıkta ciddi sonuçları beraberinde getireceğini kaydetti.

Bu sonuçları sıralayan Panetta, Kongre'nin gereken dönemde bütçeyi geçirmemesi halinde, 46 bin bakanlık çalışanının işinin riske gireceğini, 800 bin sivil çalışanın en az 22 gün izne çıkarılacağını ifade ederek, 'Bunun ekonomiye etkisi olmayacağını mı düşünüyorsunuz, bunun ekonomik durgunluktan toparlanmaya etki etmeyeceğini mi düşünüyorsunuz?' diye sordu.

Panetta, yine otomatik kesintilerin devreye girmesi halinde, orduda eğitim ve onarım gibi konularda tasarrufa gideceklerini, bunun da Afganistan dışına gönderilen askerlerin manevra yeteneğini azaltacağını dile getirerek, ayrıca hava kuvvetlerinde kısıtlamaya gideceklerini, Batı Pasifik deniz harekatını 3'te 1 oranında düşürerek, ABD'nin dünyadaki deniz harekatlarında küçülmeye yöneleceklerini kaydetti.

-'Bu, ABD'yi yönetmek değil'-

'Bunlar oyun değil, bunlar gerçekler' diyen Panetta, sonucun hem kırılgan Amerikan ekonomisine ciddi zararlar getireceğini hem de Suriye, kuzey Kore, Hürmüz Boğazı, Kuzey Afrika ve dünya genelinde artan istikrarsızlıkların olduğu bir dönemde ABD'nin krizlere yanıt verme kabiliyetini azaltacağını söyledi.

Leon Panetta, 'Eğer Kongre Amerikan halkına karşı temel sorumluluğunu yerine getirmezse, bunları uygulamaktan başka bir seçeneğimiz yok. Bu, ABD'yi yönetmek değildir' dedi.

Kongre'deki işlevsizliğin Amerikalıların hayat kalitesini, ekonomiyi, ulusal güvenliği ve ülkenin karşı karşı olduğu problemleri ele alma yeteneğini tehdit ettiğini belirten Panetta, krizlerle ülke yönetmenin ancak halkın güvenini kaybetmeye neden olacağını vurguladı.

Panetta, 'O bütçe krizinden bu bütçe krizine, bu bütçe krizinden ona savunarak ülkenin ulusal güvenliğini riske atıyoruz' dedi.