Muhalefet silahlandırıldıkça, Suriye'de barış olmayacak
Rusya Başbakanı Dmitri Medvedev, bir kısım batılı ülkelerin Suriye lideri Beşşar Esed'i devirme istekleri devam ettiği ve muhalefeti silahlandırmayı sürdürdükleri sürece, Suriye topraklarında barış olmayacağını söyledi.
 Finlandiya ziyareti öncesi Fin medyasına konuşan Rusya Başbakanı, "Bizim Suriye ile ilgili politikamız çok iyi biliniyor. Biz bu çatışmada hiç kimseyi desteklemiyoruz. Bizim Esed'e desteğimiz olduğu yönündeki yaygın düşünceye rağmen, ne Esed'e ne de muhalefete destek vermiyoruz. Biz tek bir konuda ısrarcıyız. Taraflar müzakere masasına oturmak zorunda. Birbirlerine ateş etmek yerine uzlaşı sağlamalılar." dedi.
 "Yazık, bir kısım ülkeler tek taraflı pozisyon alıyor. Onlar birilerinin hızlı bir şekilde ayrılmasını istiyor, diğerine silah veriyor. Biz bunun yanlış olduğunu düşünüyoruz." ifadelerini kullanan Medvedev, bu şartlarda Suriye topraklarına barış gelemeyeceğini söyledi.
 "Ülke darmadağın da olabilir. Kuzey Afrika'da bunun örnekleri var." uyarısı yapan Rusya Başbakanı, son iki yılda Kuzey Afrika ve Ortadoğu'da yaşanan gelişmelerin bölgeyi barış ve huzurdan uzaklaştırdığını savundu.
 ABD İLE EN BÜYÜK SORUN FÜZE KALKANI
 Rusya'nın militarizm gibi bir çabası olmadığını, orduda modernizasyon çalışması yaptıklarını ve 1970'li yıllardan kalma teçhizatı yenilemek istediklerini vurgulayan Medvedev, "Nükleer bir güç olarak özel sorumluluklarımız var… Güvenlik ve savunma hükümetimizin tartışılmaz öncelikleri arasında." dedi.
 Rusya ve ABD arasında temiz sayfa açma yada başka girişimler yerine ilişkilerin geliştirilmesine ihtiyaç olduğunu vurgulayan Medvedev, "Rusya ve ABD en büyük nükleer güç olduğu için iki ülke arasındaki ilişkiler önemli… Rusya'nın ABD ile ilişkilerinde bir kısım sorunları var. Bunlardan en önemlisi de Avrupa füze savunma sistemi.." şeklinde konuştu.
 CİHAN
  