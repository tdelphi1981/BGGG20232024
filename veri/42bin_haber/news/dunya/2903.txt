NATO saldırısında siviller de öldürüldü
Afganistan'daki NATO güçlerinin düzenlediği bir hava saldırısında çok sayıda sivilin öldüğü ve yaralandığı öne sürülüyor.
Kunar Valisi Fazlullah Vahidi, AFP'ye yaptığı açıklamada, Çavgam köyünde bir hava saldırısı düzenlendiğini belirterek, "Baskında beş çocuk, dört kadın ve bir erkek öldürüldü" dedi.

Vahidi ayrıca, kendilerine bilgi verilmeden düzenlenen operasyonda, dört Taliban militanının da öldüğünü ve beş sivilin yaralandığını söyledi.

Reuters, Afganistan'daki NATO gücünün Şigal bölgesinde bir hava düzenlendiğini teyit ettiğini ama sivillerin öldüğü iddiasını doğrulamadığını aktardı. NATO sözcüsü Binbaşı Adam Wojack, "Bütün sivil kaybı iddialarını ciddiye alıyoruz ve şu anda daha fazla gerçeği belirlemek için olayı değerlendirmekteyiz" dedi.

Şigal'deki yetkililerden Abdül Zahir ise ölen Taliban militanlarından birinin, El Kaide bağlantılı Şahpur olduğunu açıkladı.

Saldırının, Taliban militanlarının bir ailenin evini ziyaret etttiği sırada gerçekleştirilmiş olabileceği belirtiliyor.

Çoğunluğunu Amerikan askerlerinin oluşturduğu NATO güçlerinin operasyonlarında sivillerin de ölmesi, Afgan Devlet Başkanı Hamid Karzai ile Batı hükümetleri arasında gerginliğe neden oluyor.

Karzai ve ABD Başkanı Barack Obama geçen ay, güvenlik işlerinin yabancı askerlerden Afgan ordusuna devredilmesi sürecinin hızlandırılması için anlaştı.

ABD, bu yıl içinde 34 bin askerini bu yıl içinde çekmeye hazırlanıyor. Geriye kalan 30 binden fazla askerin de 2014'te evlerine dönemsiyle, Afganistan'da 2001'den beri süren Amerikan askeri varlığının sona ermesi planlanıyor.

Aralarında bini aşkın Türk askerinin de bulunduğu 37 bin kişilik NATO gücünün de 2014'te Afganistan'ı terk etmesi bekleniyor.