Muhammed Ali'nin sağlığıyla ilgili açıklama
Boksun yaşayan efsanesi Muhammed Ali'nin kızı May May Ali, babasının "ölüm döşeğinde" olduğuna ilişkin söylentileri yalanladı.
Bazı İngiliz gazetelerinin, Muhammed Ali'nin kardeşinin açıklamalarına dayanarak verdiği haberleri yalanlayan May May Ali, babasının sağlık durumuna ilişkin sık sık ortaya atılan bu tür iddiaların gerçeği yansıtmadığını kaydetti.

May May Ali, daha dün sabah telefonla konuştuğu babasının iyi olduğunu ve Arizona'daki evinde, Baltimore Ravens formasıyla Amerikan futbolu şampiyonası "Super Bowl"u izlediğini söyledi.

Tüm zamanların en iyi boksörü, ağır siklet boks şampiyonu Muhammed Ali, geçen ay 71. doğum gününü kutlamıştı. Muhammed Ali'nin bir süredir Parkinson hastası olduğu biliniyor.