İran, komşu ülkelerden su alacak
İran'ın, su ihtiyacını karşılamak için komşu ve çevre ülkelerden su alabileceği bildirildi. İranlı Öğrenciler Haber Ajansı'nın (ISNA) haberine göre, Meclis Tarım Komisyonu üyesi Ali İranpur, mevcut su sorununu halletmek için komşu ülkelerden su alımı önerisinin komisyonda görüşüleceğini söyledi.

İranpur, Enerji ve Tarım Bakanlıklarının, su kaynaklarının geliştirilmesi ve su havzalarının iyileştirilmesi konularında komisyona sunmak üzere bir rapor hazırlamakta olduğunu ifade etti.

Yer altı ve yer üstü su kaynaklarının tasarruflu ve doğru kullanımına yönelik çalışmalara değinen İranpur, yeni barajların inşası ile Hazar Denizi ve Basra Körfezi'ne dökülen su kaynaklarının değerlendirilmesinin de gündemlerinde olduğunu belirtti.

Bazı komşu ülkelerden su alımının susuzluğa bir çözüm olacağına dikkati çeken İranpur, ülkenin doğusundaki eyaletler için zengin su kaynakları olan Tacikistan'dan su temin edilebileceğini kaydetti.

İranpur, susuzluğa çare olarak deniz suyundan faydalanılması, yeni sulama yöntemleri, iklime uygun ürünlerin yetiştirilmesi, bilim odaklı su kullanımı ve özel sektörün su projelerinde yer alması gibi çalışmalar yapılacağını vurguladı.