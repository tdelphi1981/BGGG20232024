"İsrail, Suriye ordusuna yardım ediyor"
Özgür Suriye Ordusu (ÖSO) Askeri Konsey Komutanı Tuğgeneral Mustafa eş-Şeyh, iki taraf arasındaki ortaklık anlaşması gereğince İsrail'in Suriye ordusuna ve müttefiklerine yardım ettiğini iddia etti. Mustafa Şeyh, yaptığı basın açıklamasında, "İsrail'in kendi sınırlarını korumak için daha önce Hafız Esad'den daha vefakar bir muhafız bulamadığını, şimdi ise oğul Esad'den daha iyisini bulamayacağını" söyleyerek, İsrail'in Suriye ordusuna ve onun müttefiklerine yardım ettiğini ileri sürdü.

İsrail ordusunun, son günlerde Suriye'den Golan Tepeleri'ne düşen füzelere uyarı ateşi ile karşılık vermesinin asıl sebebini, "Bölgedeki gerginliği artırıp, bu sayede müttefiki Beşşar Esad'i korumak" olduğunu savunan Tuğgeneral Şeyh, "İsrail ve Suriye arasındaki anlaşma, İsrail'in BM'ye ait sınırlar içindeki Golan Tepeleri'ne giren Suriye ordusuna bağlı kuvvetlere göz yummasından da anlaşılıyor" dedi.

ÖSO, İsrail'le herhangi bir çatışmaya girme niyetinde olmadığını ifade eden Şeyh, uluslararası toplumu, Suriye'de yaşananların bölgesel bir savaşa dönüşmeden gerekli tedbirleri almaya çağırdı.

İsrail'in 1973 yılından beri ilk kez Suriye'ye uyarı ateşi açtığı belirtiliyor.