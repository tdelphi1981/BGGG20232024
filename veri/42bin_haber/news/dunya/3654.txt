'Yalnız George'un içi dolduruluyor
Uzun süre Galapagos dev su kaplumbağalarının son temsilcisi olarak bilinen "Yalnız George", içi doldurulmak üzere ABD'ye gönderildi.
Galapagos Ulusal Parkı yönetiminden yapılan açıklamada, geçen yıl 24 Haziran'da ölen 100 yaşın üstündeki kaplumbağanın cansız bedeninin uçakla, özel bir sandık içinde New York'a gönderildiği, buradaki Amerikan Doğa Tarihi Müzesi'nde içinin doldurulacağı belirtildi.

İçi doldurulduktan sonra "Yalnız George"un, keşfedildiği Galapagos Adaları'na gönderileceği ve burada inşa edilecek bir müzede sergileneceği bildirildi.

Başka "arkadaşları" keşfedilene dek "Yalnız George"un ölümü üzüntüye neden olmuştu.

Geochelone nigra abingdoni alt türünün son temsilcisi olduğu sanıldığından "Yalnız George" adı verilen kaplumbağa, çobanlar tarafından 1972 yılında Pinta Adası'nda bulunmuştu.

Yetkililerin, "Yalnız George"u başka dev su kaplumbağaları ile çiftleştirme çabaları sonuç vermemişti.