Darbe soruşturmaları kiliseye uzandı
Brezilya, darbe dönemiyle yüzleşmeye devam ediyor.
 Geçtiğimiz yıl kurulan Hakikat Komisyonu tarafından yürütülen soruşturmada sıra kiliseye geldi. Komisyon, ülkedeki katolik ve evanjelik kiliselerin darbe hükümetine verdiği desteği inceleyerek işlenen suçlara ne derece iştirak ettiklerini araştıracak.
 Ülkede 1964-1985 yılları arasında yönetimi elinde bulunduran askerlere hem destek veren hem de karşıt eylem gerçekleştiren kilise üyeleri bulunuyor. Kilisenin verdiği desteğin arkasında düşürülen hükümetin ülkeye komünizm getireceği endişesi yatıyor. Ancak sürecin devamında kiliseye bağlı çok sayıda hristiyan din adamının hapse atılması ve işkence görmesiyle diktatörlüğe verilen desteğin geri çekildiği ve insan haklarının savunucusu konumuna geçildiği biliniyor.
 Kendisi de o dönemde hapse atılan ve işkence gören Devlet Başkanı Dilma Rousseff tarafından geçtiğimiz yıl kurulan Hakikat Komisyonu'nun soruşturma neticesinde dava açma yetkisi bulunmuyor. Ancak komisyon, yapılan araştırmada elde edilen bilgileri kamuoyu ile paylaşıp sorumluların tespit edilmesini sağlayabiliyor.
 Geçtiğimiz yıl yapılan bir araştırmaya göre Brezilya'da darbe döneminde 475 kişinin kaybolduğu veya rejim askerleri tarafından öldürüldüğü tespit edildi. Daha kanlı ve şiddetli diktatörlük dönemleri yaşayan Latin Amerika ülkelerinden Arjantin, Şili ve Uruguay, darbe yönetimlerini yargılayan ve ceza veren ülkeler arasında yer alıyor. Ancak Brezilya'da, ülke yönetimini sivillere devretmeden önce kendilerini garantiye alan askerler, anayasaya dahil ettikleri bir kanun maddesi sebebiyle yargılanamıyor. Bu sebeple işkence sorumlularının tespit edilmesi Brezilya kamuoyu açısından büyük önem taşıyor.
 CİHAN
 
  