Rus ordusu yeni savaş stratejisi belirliyor
Dünyanın ikinci büyük nükleer gücüne sahip Rus ordusu, savaş stratejilerinde önemli değişikliklere gidiyor.
Rusya Başbakan Yardımcısı Dmitri Rogozin, 2020'ye yönelik yeni programda savaş stratejilerinde önemli değişikliklere gidildiğini, askerlerin düşmanla temasını azaltmayı ve kayıpların da asgariye indirilmesini hedeflediklerini söyledi.

Rusya Federal Savunma Anlaşmalar Servisi (Rosoboronzakaz) toplantısında değerlendirmede bulunan Rogozin, "Biz ordumuzda temasa girmeden savaşma yöntemlerine doğru strateji değişikliğine gidiyoruz. Düşman bize ulaşmadan, biz düşmana ulaşıyoruz. Yani bizim askerimizi yok eden düşmanı yok etmeye çalışmak yerine, doğrudan düşmanı yok etmek." dedi. 

Bu yüzden yeni silahlanma ve modernizasyon çerçevesinde bu amaçlara uygun ekipmanların hazırlanmasının doğru olduğuna değinen Rogozin, "Farklı yöntem ve araçları kullanmalı ve kayıpları minimize etmeliyiz." tespitinde bulundu.
Ağustos 2008'de Gürcistan'la yaşanan savaşı hatırlatan Rogozin, buradan çıkarılacak derslerin Rus ordusunun saldırgan güçlere karşı barış gücü operasyonu gerçekleştirdiğinde faydalanılması gerektiğini savundu. Gürcistan'la yaşanan savaşta Rus askerlerinin hızlı intikal yapamaması ve savunma eksiklikleri nedeni ile eleştirilmişti. 

Rogozin, Rosoboronzakaz'ın en önemli görevinin, Rus askerinin, komutanının kayıp yaşamaması ve yaşamlarının garanti altına alınması olduğunu söyledi.