Talabani'nin durumu ciddiyetini koruyor
Irak Cumhurbaşkanlığı, Cumhurbaşkanı Celal Talabani'nin sağlık durumunun istikrarını koruduğunu açıkladı  Irak Cumhurbaşkanlığı basın bürosundan yapılan yazılı açıklamada, "Sayın Cumhurbaşkanı’nın sağlık durumu istikrarını koruyor. Cumhurbaşkanı’na yapılan tıbbi tahlil ve diğer kontroller, Cumhurbaşkanı’nın aniden rahatsızlanmasının ve bayılmasının damarlarındaki sertleşmeden kaynaklandığını gösterdi. Kontroller ve tahliller sonucunda vücudun, vazifesini normal şekilde sürdürdüğü tespit edilmiştir" denildi.  Açıklamada ayrıca, Iraklı uzman doktorlardan oluşan bir ekibin Talabani’nin sağlık durumuyla ilgilendiği ve Talabani’nin yoğun bakımda tutulduğu belirtildi.  Cumhurbaşkanlığı’ndan bu sabah yapılan yazılı açıklamada, bitkinlik ve yorgunluktan kaynaklanan sağlık sorunları sebebiyle Talabani’nin dün akşam Bağdat’ta bir hastaneye kaldırıldığı ve uzman doktorlardan oluşan sağlık heyetinin Talabani’yle ilgilendiği ifade edilmişti.  Talabani, son günlerde ülkede yaşanan siyasi kriz ve ülkenin diğer meseleleriyle ilgili Iraklı yetkililerle çok sayıda görüşmelerde bulunmuştu. Talabani, görüşmelerin sonuncusunu Başbakan Nuri el Maliki’yle dün akşam yapmış ve görüşmede ülkenin içinde bulunduğu siyasi kriz ve krizden çıkmanın yollarını ele almıştı. Talabani, Almanya’da 3 ay tedavi gördükten sonra Eylül ayında Irak’a geri dönmüştü.