Uçuşlara içki sınırı
 
 Rusya’da son dönemde içkili yolcuların uçakta kavga çıkarması üzerine uçaklara içki sokulması konusunda tartışmalar alevlendi. Aşırı alkol alarak uçaklarda huzursuzluk ve kavga çıkaranlara karşı yasal yaptırımların ağırlaştırılmasını savunan Duma Başkan Yardımcısı Sergey Jeleznyak, uçakta sarhoş halde dengesiz hareketlerde bulunan kişilerin diğer yolcular ve uçak için tehlike oluşturduğunu söyledi. 
  ZORUNLU İNİŞ YAPILMIŞTI 
 Jeleznyak, yeni kanunun ilkbahara kadar hazır olabileceğini kaydetti. Havayolu şirketlerinin güvenlik gerekçesiyle kendi kurallarını uygulayabileceğini vurgulayan Jeleznyak, devlet tarafından tümüyle yasaklama getirilmesi gibi bir kararın aşırı olabileceğini ifade etti. Rusya’da son günlerde sarhoş yolcuların çıkardığı kavgalar yüzünden "Aeroflot" şirketinin Moskova-Puket seferini yapan uçağı Özbekistan’ın başkenti Taşkent’e zorunlu iniş yaptı, bir diğer olayda ise "Kogalımavia" şirketinin hostesi yaralandı.
  