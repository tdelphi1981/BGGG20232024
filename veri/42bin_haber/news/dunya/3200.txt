"Dilsiz şeytanın karşısında sessiz kalmayacağız"
Başbakan Erdoğan, ''Kendi topraklarını işgal edenlere karşı on yıllardır sessiz kalan, Suriye'nin zalim diktatörünün, yani dilsiz şeytanın karşısında biz sessiz kalmayacağız'' dedi. 
Başbakan Recep Tayyip Erdoğan, "Hangi iletişim aracını kullanırsak kullanalım doğruyu yani hakkı söylemeyi kendimize sarsılmaz bir ilke edindik.
Yapmadığını söylemek, söylediğini de yapmamak bizim anlayışımIzda, bizim dünyamızda en büyük hatalardan biridir" diye konuştu.

Başbakan şöyle devam etti:

"Filistin'de, Gazze'de çocuklar, kadınlar cansız yere düşerken biz susanlardan olmayız ve olmayacağız. Suriye'de her gün masum yavrular, masum kadınlar, masum yaşlı insanlar toplu halde katledilirken, biz susanlardan olmayacağız.

Ekranlarda Suriyeli çocuğu izlerken kanı, kurşunu, cansız bedeni görüyor; ama acıyı, zulmü, adaletsizliği görmüyorsak, havadaki ağırlığı hissetmiyorsak bu demek ki o ekranda biz hiçbir şeyi görmüyoruz.

Kendi halkına karşı acımasızca katliamlar yapan, ama kendi öz topraklarını işgal edenlere karşı on yıllardır sessiz kalan, dilsiz kalan, tepkisiz kalan Suriye'nin zalim diktatörünün, yani dilsiz şeytanın karşısında biz sessiz kalmayacağız

Küreselleşen dünyada adaleti, insani değerleri, dayanışmayı ve paylaşmayı da küreselleştirmek durumundayız. Medeniyetleri birbiriyle tanıştırmak, buluşturmak mecburiyetindeyiz."