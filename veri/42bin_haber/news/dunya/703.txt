İsrail'in 'casus kuş'u yakalandı
İsrail'i askeri fabrikasını bombalamakla suçlayarak BM'ye başvuran Sudan, bu kez de İsrail'in casuslukta kullandığı bir kuş yakaladığını iddia etti.
 İsrail ile Sudan arasında gerilim yükseliyor. Sudan geçtiğimiz Ekim ayında, İsrail savaş uçaklarının Hartum'da bir askeri fabrikalarını vurduğunu ileri sürerek BM'ye başvurmuştu.
 Sudan dün de, İsrail'in casuslukta kullandığı bir akbaba yakaladığını iddia etti. İsrail haber sitesi "ynet"te yer alan habere göre, Sudan, İsrail'e ait "GPS çip"i taşıyan bir kuş yakaladı. Kuşun ayağına takılı etiketin üzerinde ise, "İsrail Doğa Kurumu ve "Hebrew Üniversitesi, Kudüs" yazıyor.
 Sudanlı yetkililer, "casus kuş"un ayağına takılı "çip"in çektiği görüntüleri İsrail'e gönderme özelliği bulunduğunu açıkladı.
 İsrail Ulusal Parklar Müdürlüğü'nden yapılan açıklamada ise, "casus kuş" iddiaları reddedildi. Açıklamada, kuşların göç yollarını izlemek için standart çipler takıldığı belirtildi.
 Sudan'daki muhalefet ise, İsrail "casus kuş"u yakalayan Hartum hükümetine ateş püskürdü. Muhalefet, İsrail'in 24 Ekim'de Hartum'da bir askeri fabrikayı savaş uçaklarıyla vurduğunu hatırlatarak, "Hükümet bir casus kuşu yakalıyor ama, savaş uçaklarının Hartum'da askeri fabrikayı bombalanmasından haberdar olamıyor" dedi.
 600 KİLOMETRE YOL ALIYOR 
 İsrail'in casuslukta kullandığı iddia edilen akbabalar, günde 600 kilometre yol alabiliyor. Balkanlar üzerinden gelen kuşlar İsrail'e uğrayarak Afrika'ya geçiyor.
 SUUDİLER DE İDDİA ETMİŞTİ 
 Suudi Arabistan da 2011 yılında İsrail'in casuslukta kullandığı bir akbaba kuşu yakaladıklarını ileri sürmüştü. Suudi yetkililer, akbabanın ayağında "Tel Aviv Üniversitesi" etiketi bulunduğunu açıklamıştı. 
  