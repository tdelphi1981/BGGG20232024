Daha uzun yaşıyoruz
Yeni bir araştırmaya göre dünyada ortalama yaşam süresi 1970 yılından bu yana yaklaşık 10 yıl arttı. Türkiye'de ise ortalama insan ömrü son 30 yılda yaklaşık 20 yıl uzadı.(Metin Güneş / CNN TÜRK / Londra) -- Küresel Hastalık Yükü Araştırması (Global Burden of Disease Study)  1970 yılında tüm dünyada ortalama 56.4 yıl olan erkek ömrünün 2010 yılında 67.5 yıla çıktığını gösterdi. Kadınlarınki ise 12 yılın üzerinde bir artışla 61.2 yıldan  73.3 yıla çıktı.

Ancak 1970 yılında zengin ve yoksul ülkelerin ortalama yaşam süreleri arasında 40 yıl olan farkta fazla bir değişiklik meydana gelmedi.

2010 yılında doğan Japon kadınlar, ortalama 85.9 yıllık yaşam süresi beklentisiyle dünyanın en uzun ömürlüleri oldular.

Erkeklerde ise uzun ömürlülük sıralamasında İzlanda birinci oldu. 2010 yılında doğan İzlandalı bir erkeğin 80. doğum gününü görmesi bekleniyor.

Türkiye'de ise son 30 yıl içersinde hem erkekler hem de kadınların yaşam süresi beklentisinde 20 yıla yakın bir artış meydana geldi.

Türkiye'de  ise 1970 yılında erkekler için ortalama ömür 52.6 yıl olurken kadınlar için bu süre 60.2 yıl olmuştu.

Şimdiyse Türkiye'de 2010 yılında doğan erkeklerin ortalama 71.2 yaşına, kadınların ise 77.6 yaşında dek yaşaması bekleniyor.