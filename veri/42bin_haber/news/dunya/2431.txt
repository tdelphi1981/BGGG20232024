İran'da tansiyon yükseliyor
İran Cumhurbaşkanı Mahmud Ahmedinejad, Sosyal Güvenlik Kurumu Başkanlığını vekaleten yürüten Said Murtezavi'nin tutuklanmasını eleştirdi.
İran'ın resmi haber ajansı IRNA, Cumhurbaşkanı Ahmedinejad'ın, Mısır'a hareketinden önce havaalanında yaptığı açıklamada, Murtezavi'nin tutuklanarak cezaevine konulmasını, 'çirkin bir iş' olarak değerlendirdi.

Mısır dönüşü konuyu ciddi olarak takip edeceğini belirten Ahmedinejad, yasaları ihlal edenlerin değil, bunu ifşa edenlerin tutuklandığını söyledi.

'Yargı, bir ailenin özel kurumu değil' diyen Ahmedinejad, halka ve ülkeye layık olması gereken yargının bu kararının çirkin olduğunu ifade etti.

Tahran Savcılığı, Murtezavi'nin dün akşam tutuklandığını ve sonra da Evin cezaevine konulduğunu açıklamıştı.

Murtezavi, Tahran Savcısı olduğu dönemde Kehrizek tutuklama merkezinde üç kişinin ölümüyle sonuçlanan olaylardan sorumlu tutulmuş ve hakkında soruşturma açılmıştı.

Açığa alınmasından sonra Murtezavi'nin resmi görevlere atanması yasama ve yürütme erklerini karşı karşıya getirmişti.

Murtezavi'ye resmi görev verilmesini yasalara aykırı bulan meclis, gensoruyla İş, Refah ve Kooperatif Bakanı Abdulrıza Şeyhülislami'yi görevden almıştı.

Gensorunun önceki gün mecliste görüşülmesi sırasında Ahmedinejad ile Meclis Başkanı Ali Laricani arasındaki tartışma kamuoyunda tepkiyle karşılanmıştı.

Sivil toplum kuruluşları ile siyasi ve dini liderler, Ahmedinejad ve Laricani'yi uyaran açıklamalarda bulunmuştu.

Dini lider Ayetullah Ali Hamaney, bir süre önceki konuşmasında yasama, yürütme ve yargı arsındaki görüş farklılığının, ihtilafa dönüştürülerek halkın duygularının tahrik edilmesini ülkeye ihanet olarak değerlendirmiş, tüm tarafları dikkatli olmaları konusunda uyarmıştı.