Hindistan ve Sri Lanka'da tropikal fırtına
Hindistan'ın güneyinde etkili olan tropikal fırtınada 4 kişinin yaşamını yitirdiği bildirildi.
 Yetkililer, bir petrol tankerinin fırtına nedeniyle Çennai kenti açıklarında karaya oturduğunu açıkladı. Filikalardan birinin alabora olması sonucu bir gemici boğuldu, 6 gemici de kayboldu.
          
 Andra Pradeş eyaletinde iki kişi, şiddetli yağmurda evlerinin yıkılması üzerine can verirken Tamil Nadu eyaletinde de 46 yaşındaki bir kişinin iskeleden denize düşerek boğulduğu belirtildi.
          
 Hindistan Meteorolojisi yetkilileri, Bengal Körfezi'nden gelen fırtınanın, saatteki hızı 75 kilometreye ulaşan rüzgarlara ve 1,5 metrelik dalgalara yol açtığını söyledi.
         
 Tamil Nadu eyaletinin başkenti Çennai'de 282 okul yardım merkezine dönüştürülürken fırtınadan etkilenen bölgelerde yaklaşık 150 bin kişi tahliye edildi.
          
 Fırtına, Sri Lanka'da da 2 kişinin ölümüne neden oldu.
          
 Yetkililer, bir kadının kopan ağaç dalının altında kalarak öldüğünü, bir başka kişinin ise sel sularına kapılarak boğulduğunu açıkladı.
          
 Yaklaşık bin evin sel suları altında kaldığı Sri Lanka'da 5 bin kişi tahliye edildi.
          
 AA