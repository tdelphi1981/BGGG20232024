Bayramda da katliam durmadı: 131 ölü
Suriye'de Esed yönetimine bağlı ordu birliklerinin bayramın 3. gününde düzenlediği saldırılarda ölü sayısının 131'e yükseldiği bildirildi.
 Suriye İnsan Hakları Örgütü (SNHR), İdlib'te 31, Halep'te 19, Humus'ta 10, Deyr-i Zor'da 8, Hama ve Dera kentlerinde 2'şer olmak üzere ülke genelindeki şiddet olaylarında ölenlerin sayısının 131'e yükseldiğini kaydetti.
 Londra merkezli örgüt, topçu atışları, hava saldırıları, keskin nişancı ateşi, idam ve işkence sonucu hayatını kaybeden Suriyelilerin çoğunun video görüntülerini internet üzerinden yayınladı.
 Suriye Genel Devrim Konseyi (SRGC) ise, Esed birliklerinin ülke genelinde 103 bölgeye ağır silahlarla saldırdığını belirterek, Kurban Bayramı boyunca alınan 'ateşkes' kararının, sadece bayramın üçüncü gününde, akşam saatlerine değin 127 defa ihlal edildiğini açıkladı. Suriye Genel Kurmay Başkanlığı'ndan ise 'ateşkes' ihlaliyle ilgili henüz bir açıklama yapılmadı.
 Öte yandan Şam Haber Ağı (SNN), Suriye ordusuna ait uçakların gece yarısı Halep kırsalındaki Deyr Hafız ve Leyremun bölgelerini bombaladığını, uçaklardaki makineli tüfeklerden sivil yerleşim yerlerine ateş açıldığını aktardı.
 AA