ABD'den Kuzey Kore'ye sert uyarı
ABD Savunma Bakanı Leon Panetta, Kuzey Kore'nin eylemlerinin ABD'ye ciddi bir tehdit oluşturduğunu ve bölgesel güvenliğe zarar verdiğini söyledi.
Pentagon'da düzenlediği basın toplantısında Kuzey Kore'nin nükleer denemesiyle ilgili açıklamalarda bulunan Panetta, ABD ordusunun, Güney Kore ve bölgesel müttefiklerine yönelik güvenlik taahhütlerini karşılamak için gerekli tüm adımları atacağını kaydetti.

Kuzey Kore'nin, sadece Güney Kore değil, dünyanın geri kalanının da güvenliğini tehdit edecek şekilde kapasitelerini geliştirmeye devam etmesinin uluslararası camiada büyük bir kaygı unsuru olması gerektiğini dile getiren Panetta, 'Bu nedenle, bu tür eylemlerin kabul edilemez olduğunu onlara çok açıkça ortaya koymak için adımlar atmamız gerektiğini düşünüyorum' dedi.

Panetta, ABD'nin Kuzey Kore ile alakalı tüm senaryolara karşı tam biçimde hazırlıklı olduğunu vurgulayarak, dün Güney Kore Savunma Bakanı ile görüştüğünü, bölgede güç konuşlandırmaya ve tatbikatlara devam etme yönünde mutabık kaldıklarını bildirdi.

ABD Savunma Bakanı Leon Panetta, ihtiyaç duydukları türden savunma sistemlerini geliştirme çabası çerçevesinde hem Güney Kore hem de Japonya ile birlikte çalışacaklarını da belirtti.