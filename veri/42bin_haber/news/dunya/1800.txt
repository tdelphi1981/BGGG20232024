Esad'ın dişi milisleri
İngiltere'de yayınlanan Independent gazetesi, Suriye Devlet Başkanı Beşar Esadın isyancılara karşı kurduğu milis gücü içinde kadınlara da yer verdiğini belirtiyor.
Suriye güvenlik güçleri saflarında Lübnanlı ve Iraklı Şii milislerin de yer aldığı belirtiliyor.

Rasulayn'da Özgür Suriye Ordusu ile Kürt milisler arasındaki çatışmaların etnik savaşa dönüşebileceği olasılığından da söz ediliyor.

Independent, 20 ayı aşkın süredir devam eden isyanla başa çıkmaya çalışan Esad'ın kadın milislere devriye görevi vermeye başladığını belirtiyor.

Yeni milis gücü

İsyancılara karşı oluşturulan Ulusal Savunma Gücü adlı milis gücü içindeki kadınlardan, "Esad'ın dişi aslanları" diye bahsediliyor.

Kadın muhafızların Humus ve Şamda rejim yanlılarının yaşadığı bölgelerde devriye gezdiği belirtiliyor.

Suriye uzmanı Emile Hokayem, Esadın halktan militan olmasını istediğini ifade ediyor. Uzman, yeni kişilere sadece operasyonları sürdürmek için değil, kendi toplumuna moral aşılamak için de ihtiyaç duyduğunu anlatıyor.

Bir muhalif ise İslamcı çizgideki Özgür Suriye Ordusunun kadın cesetlerini göstermesini yanlış bulmakla birlikte, silahlı kadınların da hedef olduğunu söylüyor.

Times gazetesi, Suriye güvenlik güçlerinin saflarında Iraklı ve Lübnanlı Şii militanların da yer almaya başladığını haber veriyor. Ayrıca, İran Devrim Muhafızları'nın Suriye güvenlik güçlerine eğitim ve ekipman desteği verdiğini açıkladığı hatırlatılıyor.

BBC Türkçe