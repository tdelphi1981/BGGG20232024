Ateşten top Lübnan'a atılmasın
Lübnan’daki saldırıyla ilgili İsrail ve ABD’yi suçlayan İttihad Partisi Başkanı Murad, ''Suriye’deki ateşten topun Lübnan sahasına atılmamasını temenni ediyorum'' dedi.
 Lübnan’daki 8 Mart İttifakı liderleri ve İttihad Partisi Başkanı Abdurrahim Murad, AA muhabirine yaptığı açıklamada şunları söyledi:
 “Öncelikle Hasan’ın suikastından, Lübnan’ı karıştırmak, istikrarını bozmak isteyen İsrail faydalanacaktır. ABD de yaşananların uzağında değil, Suriye’de düzenlediği komplo girişimlerinde başarısız olması nedeniyle başka formüller arıyor. Dolayısıyla Vissam Hasan’ın sahip olduğu güvenlik bilgilerini ortadan kaldırmak istiyor olabilir.”
 Murad, bazı kesimlerin patlamayla ilgili hemen suçlamalarda bulunmalarına ilişkin, “Gerçek suçlu ipuçlarını yok etmeye çalışır” değerlendirmesinde bulundu.
 İstihbarat bilgilerine sahip olması nedeniyle Hasan’dan kurtulmak isteyen yerli veya dış güçlerin olabileceğini söyleyen Murad, suikastın büyük bir istihbarat operasyonu olduğunu belirterek, bugün hükümetin düşürülmesi çağrısında bulunanların bu suikast operasyonuyla yıkım projesini başlattıklarını ileri sürdü.
 Murad, “Başka bir grup da Hasan’ın suikastından faydalanarak gece gündüz yönetime dönme hayalleri kuruyor. Ülkenin güvensizlik ve kaos ortamına sürüklendiğinin farkına varmıyorlar” şeklinde konuştu.
 Patlama olayına karışanların cezalarının yargıya bırakılması gerektiğini söyleyen Murad, ''Suriye’deki ateşten topun Lübnan sahasına atılmamasını temenni ettiğini'' belirtti.
 Hasar tespiti yapılıyor
 Beyrut'ta bombalı saldırının düzenlendiği bölgede enkaz kaldırma ve hasar tespit çalışmaları yapılıyor.
 Olay yerini güvenlik çemberine alan Lübnan güvenlik güçleri, alana yaklaşılmasına izin vermiyor.
 Patlamanın şiddetiyle çevredeki binaların çoğunun camlarının kırıldığı, bina içindeki eşyaların kullanılamaz hale geldiği belirtiliyor.
  