"Erdoğan'ın hayal ettiği çözüme imza atacak bir el yok"
Rum Ortodoks Kilisesi Başpiskoposu II. Hrisostomos, "Başbakan Recep Tayyip Erdoğan ve Dışişleri Bakanı Ahmet Davutoğlu'nun hayal ettiği gibi Kıbrıs'ta, iki devlet çözümüne imza atacak bir Helen eli yoktur." dedi.
Rum Başpiskopos, Financial Times gazetesinin "Kıbrıs'taki ekonomik krizin Kıbrıs sorununun çözümü açısından muhtemel baskı unsuru olarak kullanılmaması yazık olur." şeklindeki haberine tepki gösterdi.

Financial Times'ın haberinin Rum halkında ancak infial ve tiksinti yarattığını söyleyen II. Hrisostomos "Halkımız, Kilise'nin başı ve seçilmiş liderliğiyle birlikte tarihi haklarını talep etmenin arkasında duracaktır. Erdoğan ve Davutoğlu'nun hayal ettiği iki devlet çözümüne imza atacak bir Helen eli yoktur." ifadesini kullandı.

II. Hrisostomos; Kilise'nin, seçimlerle belirlenecek yeni hükümetin yanında durmakta ve Kıbrıs sorununa "adil ve yaşayabilir bir çözüm" bulma mücadelesine yardımcı olmakta kararlı olduğunu kaydetti. Rum Başpiskopos, "Dolayısıyla Financial Times'ın yazarı ve onun gibiler Kıbrıs aklının bugünkü zorlukların ağırlığı altında çakma bir çözümü kabul edeceğini ummaktan vazgeçsin." dedi.

II. Hrisostomos sözlerine, Rum halkının, mücadele etmeyi ve gerektiğinde idealleri için kendini feda etmeyi bilen bir halk olduğunu da ekledi.