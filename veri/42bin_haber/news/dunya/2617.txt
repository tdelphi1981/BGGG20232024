CIA Başkanı adayına işkenceler soruldu
CIA'in başkan adayına ağır sorgulama yöntemleri soruldu.
 ABD Başkanı Barack Obama'nın CIA başkan adayı John Brennan’ın protestolarla başlayan onay oturumunda CIA’in tartışmalı sorgulama yöntemleri gündeme geldi. Oturumdaki konuşmasında, tazyikli su ve çıplak bırakma gibi ağır sorgulama tekniklerini tasvip etmediğini belirten Brennan'ın, bu tür sorgulamalar için ‘işkence’ ifadesini kullanmaktan kaçındığı görüldü.
 Senato İstihbarat Komitesi'nde gerçekleşen oturum protestolar ile başladı. Brennan’ın konuşmasıyla harekete geçen protestocular ardı ardına 4 farklı eylem yaptı. Eylemlerini tek tek gerçekleştirdiği görülen protestocular her defasında konuşmasını sürdürmeye çalışan Brennan’ın sözünü kesti.
 Yaşanan eylemlerin ardından Komite Başkanı Dianne Feinstein, oturuma ara verilmesi ve izleyicilerin salondan çıkarılmasına karar verdi. Sadece senato personeli ve gazetecilerin kalmasına izin verilen oturum yaklaşık 5 dakikalık bir aradan sonra tekrar başladı. Komitenin CIA’in sorgulama yöntemleriyle ilgili birçok sorusuna muhatap olan Brennan, CIA’de görev yaptığı dönemde sorgulamalarda tazyikli su gibi ağır teknikler kullanan arkadaşlarını durdurmaya çalışmadığını ancak daha sonra başbaşa görüşerek kendilerine rahatsızlığını söylediğini ifade etti.
 Bu ağır sorgulama tekniklerine karışmama sebebini yönetim kadrosunda bulunmamasına bağlayan Brennan, kararların başka yöneticiler tarafından verildiğini ve kendisinin buna karşı çıkma gibi bir durumunun söz konusu olmadığını belirtti. Brennan, bu sorgulama teknikleri hakkındaki kişisel düşüncesi sorulması üzerine bu yönteme karşı olduğunu, ayıplanması ve tekrar edilmemesi gerektiğini ifade etti. Buna rağmen Brennan’ın bu sorgulamalar için ‘işkence’ ifadesini kullanmamakta ısrar etmesi dikkat çekti.
 İnsansız hava araçları ile ilgili sorulara da cevap veren Brennan, bunların teröristlerin önceki saldırılarının cezalandırılması amacıyla değil anlık tehditlere karşı kullanıldığını söyledi. Brennan, El-Kaide ile yapılan mücadeleye de değindi. El Kaide’nin hala ABD’ye ve dostlarına öldürücü saldırılarına devam ettiğini belirten Brennan, “ABD, El-Kaide ve ilişkili güçlerle savaşmaya devam edecek.” dedi.
 Brennan’ın Ortadoğu’da son dönemde yaşanan gelişmeler ile ilgili yorumu ise, “Ortadoğu ve Kuzey Afrika’daki tarihsel dönüşüm menfaatlerimize, İsrail’in güvenliğine, Arap ortaklarımıza ve bölgedeki barış ve istikrara büyük etkiler bırakarak ve genişleyerek devam ediyor.” şeklinde oldu.
 Bir süredir Beyaz Saray Terörle Mücadele Danışmanı olarak görev yapan Brennan, geçtiğimiz ay Obama tarafından CIA başkanlığına aday gösterilmişti. 
  