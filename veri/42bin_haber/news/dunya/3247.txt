İsrail'den Suriye'de şok operasyon
İran'ın Lübnanda Yeniden Yapılandırma Komitesi Başkanı olarak atadığı Hasan Şateri'nin Şubat ayında Suriyeli muhalifler tarafından değil, Ocak'ta İsrail tarafından öldürüldüğü ileri sürüldü.
İngiliz Times gazetesinin hafta sonu nüshasında yer alan habere göre, İsrail'in geçtiğimiz Ocak ayında Suriye'de vurduğu Hizbullah konvoyunda asıl hedefin Hasan Şateri olduğu iddia edildi.

Sunday Times gazetesine açıklama yapan İsrailli bir istihbarat yetkilisi, Tahran ile Hizbullah arasındaki iletişimi sağlayan İran Devrim Muhafızları'na bağlı Kudüs Güçleri'nin üst düzey askeri yetkilisi Hasan Şateri'nin uzun zamandır Tel Aviv'in "hedef"i olduğunu söyledi.

İngiliz gazetesi Sunday Times'a göre,İran Devrim Muhafızları Komutanı Hasan Şateri, Suriye'nin başkenti Şam'da İsrail istihbaratı tarafından izlendi. Lübnan'a doğru hareket eden Hizbullah konvoyuna Şateri'nin bindiği tespit edildikten sonra, İsrail savaş uçakları havalanarak hedefi vurdu.

İsrail'in Suriye'deki Hizbullah konvoyunu vurması Türkiye dahil, birçok ülke tarafından eleştirilmişti. Suriye'deki saldırıda İsrail savaş uçaklarının Rus yapımı SA-17 uçaksavar füzeleri taşıyan Hizbullah'ın konvoyunu vurduğu ileri sürülmüştü.

İsrail'in Suriye'deki konvoyu, Esad rejimine ait füzelerin Hizbullah'ın eline geçmesini önlemek için vurduğu iddia edilmişti.

İRAN İSRAİL'İ SUÇLAMIŞTI
Tahran suikastın ardından yaptığı açıklamada, Hasan Şaterinin Siyonist rejime bağlı paralı askerler ve destekçileri tarafından öldürüldüğünü açıklamıştı. Ancak İran'ın açıklamasında, Şateri'nin Ocak ayındaki saldırıda öldürüldüğüyle ilgili herhangi bir açıklamaya yer verilmemişti.

Dini lider Ayetullah Ali Hamaneyin Devrim Muhafızları temsilcisi Ali Şirazi de, Tahran'ın Suriye'de öldürülen Hasan Şateri'nin intikamını İsrail'den alacağını belirtmişti.