Esir düşen Türkler Rus gazetesinde
Balkan Savaşı'nda esir düşen Osmanlı askerlerinin fotoğrafları, Rusya'da yayınlanan bir gazetede ortaya çıktı. St. Petersburg'da doktora eğitimi alan Ebubekir Şahin'in araştırması Rusya gündemi ile Türkçe yayın yapan www.haberrus.com haber portalında yer aldı.
Bulgaristan Krallığı, Sırbistan Krallığı, Yunanistan Krallığı ve Karadağ Krallığı'ndan oluşan Balkan Birliğine karşı savaşmak zorunda kalan Osmanlı, savaş sonunda topraklarının büyük bir kısmını kaybetti. 1912-13 yılları arasında gerçekleşen savaşlarda 120 bine yakın Türk askeri Sırp ve Bulgarlara esir düştü.

ESİR TÜRK KÖYLÜLER

O güne tanıklık eden fotoğraflar, Rusça yayın yapan Ruskoe Slovo gazetesinin eki İskrı (kıvılcım) yer aldı. Vladimir Kuzmiç Belko adlı bir blogger tarafından internete yüklenen 11 Kasım 1912 tarihli gazetedeki fotoğraflarda, esir Türk asker ve köylüler yer alıyor. 

Gazetede yer alan haberde, halihazırda Belgrad'da 3 binden fazla esir Türk askerinin bulunduğu ifade edilirken, 6 Kasım tarihinde Yeni Pazar, Piriştine ve Prilepa'dan yeni Türk esirlerinin gelmekte olduğunu haber veriyor.

OSMANLI SAFLARINDA SAVAŞAN ESİR ERMENİ VE HRİSTİYAN ASKERLER

Fotoğrafların ilkinde 4 Türk Albay, 66 Subay ve 1 esir müftünün yer aldığı fotoğraf görülürken, diğer bir fotoğrafta da esir Türk askerlerinin Belgrad kalesine kapatılmak için getirilmesi yer alıyor.

Savaşın diğer yüzünü gösteren fotoğraflar ise baba-oğul birlikte savaşıp, esir düşen Arnavut esirler, Osmanlı saflarında savaşıp esir düşen Ermeni askerler ve Hıristiyan askerlerin fotoğrafları.

EDİRNE'DE ESİR DÜŞEN TÜRK ESİRLERİN GÖRÜNTÜLERİ

İnternete düşen bir videoda ise Balkan savaşları sırasında esir düşen Türk esirler görülüyor. Görüntülerde Sırp ve Bulgar askerlerinin arkasında yer alan Türk esirler görülüyor. Aleksandır Şekrov tarafından çekilen görüntülerde ayrıca esirlerin Şükrü Paşa'ya ait birlikten olduğu ifade ediliyor. Zafer müziği eşliğinde yayınlanan görüntülerde ayrıca "Selimiye Camii" olduğu sanılan bir görüntüde yer alıyor.

SAVAŞLARDA 120 BİN ASKER ESİR DÜŞTÜ

8 Ekim 1912-29 Eylül 1913 arasında gerçekleşen Balkan savaşlarında Osmanlı Devleti topraklarının büyük bir kısmını kaybetti. Savaş sonunda Osmanlı devleti, bazı kaynaklara göre 120 bin esir verirken, on binlerce asker şehit düştü.