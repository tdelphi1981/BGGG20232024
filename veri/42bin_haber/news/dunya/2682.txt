Türk-Yunan sınırında tel örgü işe yaradı
Meriç'te kaçak göçmen geçişini engellemek için tel örgü inşa edilmesinden sonra kaçak sayısında büyük düşüş yaşandı. Yunanistan'ın Meriç (Evros) bölgesinde kaçak göçmen geçişini engellemek için tel örgü inşa edilmesinden sonra bölgede yakalanan kaçak sayısında büyük düşüş kaydedildiği bildirildi.

Yunan polis teşkilatı ELAS'ın verilerine göre, tel örgünün inşa edildiği Orestiada bölgesinde 2012 yılının temmuz ayında 6 bin kaçak göçmen yakalanırken, 2013'ün ocak ayında bu sayı sadece 45 oldu.

Yunan medyasında çıkan haberlerde, tel örgünün yanısıra, geçen ağustos ayında uygulamaya başlanan "Aspida" (Kalkan) operasyonu ile kaçak göçmenlerin ülkeye giriş yollarından en önemlisinin kapatıldığı ifade edilirken, Türk-Yunan sınırında tel örgünün dikildiği yerden artık "sinek bile geçmediği" yorumu yapılıyor.

Evros'ta tel örgünün yapımını üstlenen "DAGRES A.T.E" şirketinin Başkanı Petros Dagres, daha önce yaptığı açıklamada, çalışmanın tamamlandığını ancak, tel örgülere önceden yerleştirilen termal kameralarla ilgili fiber optik ağlarda düzeltilmesi gereken bazı sorunlar bulunduğunu belirtmişti.

Dagres, 4 metre yüksekliğinde ve 10 bin 365 metre uzunluğunda inşa edilen tel örgünün Kastanies (Pazarkule) sınır kapısından Meriç (Evros) nehrine kadar uzandığını ve mekanik yardım olmadan aşılmasının olanaksız olduğunu kaydetmişti.