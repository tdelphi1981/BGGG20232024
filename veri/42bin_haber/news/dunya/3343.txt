Türkmenistan ilişkileri İran için önemli
İran Cumhurbaşkanı'nın Uluslararası İlişkilerden Sorumlu Yardımcısı Ali Saidlu Türkmenistan'da çeşitli temaslarda bulundu. İran Cumhurbaşkanı Yardımcısı Saidlu, Türkmenistan Devlet Başkanı Gurbanguli Berdimuhamedov ile bir araya geldi.
Kabulde konuşan Saidlu, Türkmenistan ile ilişkilere büyük önem verdiklerini kaydetti. Saidlu, İran şirketlerinin Türkmenistan pazarındaki konumunu arttırmak istediğini kaydederek, bu ülkedeki ekonomik potansiyel ve olumlu yatırım koşullarının son derece önemli olduğunu belirtti. Devlet Başkanı Berdimuhamedov da İran ile ilişkilerini her alanda geliştirmek istediklerini kaydetti. 

İran Cumhurbaşkanı Yardımcısı Ali Saidlu ve beraberindeki heyet, Aşkabat'taki İran Ürünleri Fuarı'nın açılışına katıldı. Bu yıl 7'ncisi düzenlenen fuara, çok sayıda İran şirketi kendi ürünlerini görücüye çıkardı. 

Saidlu, Türkmenistan'a gelişinde yaptığı açıklamasında, bütün komşu ülkelerle olduğu gibi Türkmenistan ile ikili münasebetlerini güçlendirmek istediklerini kaydetti. Türkmenistan ile siyasi, ekonomik ve kültürel münasebetlerinin çok iyi düzeyde olduğunu söyleyen İran üst düzey yetkilisi, kalabalık işadamı heyeti ile Türkmenistan'a geldiklerini ve bu ziyarette yapılacak görüşmeler ile yeni işbirliği alanlarını belirlemek istediklerini ifade etti. 

Geçen 20 yıl içerisinde Aşkabat ile Tahran ilişkileri üst düzeyde seyrediyor. Ülkeler doğalgaz başta olmak üzere elektrik, inşaat, demiryolu ve birçok alanda başarılı işbirliğini sürdürüyor. 1997 yılında hizmete açılan ilk doğalgaz boru hattı ile İran, Türkmenistan'dan doğalgaz ithal etmeye başladı. İran, doğalgaz ithalatını arttırmak için Türkmen yönetimi ile müzakerelerde bulunuyor. 

Yakın bir zamanda, Türkmenistan İran ile demiryolu hattı ile de birleşecek. Kazakistan-Türkmenistan-İran demiryolu hattının inşaatının tamamlanmasıyla Orta Asya ülkelerine Basra Körfezi yolu görünecek.