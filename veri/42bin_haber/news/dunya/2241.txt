İspanya'da yolsuzluk iddiaları
 
 PP'nin 1987 ve 2010 yıllar arasında mali işler müdürü olan, partinin hesaplarını kontrol eden ve yolsuzluk, kara para aklama ve vergi kaçakçılığı suçlamalarıyla ilgili, "Gürtel olayı" olarak bilinen bir davada sanık olan Luis Barcenas hakkında İspanyol basınında her gün başka bir belge çıkıyor. El Pais gazetesi dün manşetinden verdiği haberde, 1990 ve 2008 yılları arasındaki döneme ait olduğu iddia edilen PP'nin muhasebe kayıtlarını yayınladı. 
  
   
 RAJOY'A YILLIK 25 BİN 200 EURO ÖDENMİŞ
  
 Söz konusu kayıtlarda, aralarında Gürtel olayında sanık durumunda bulunan 3 kişinin de bulunduğu bazı işadamlarının partiye yaptıkları bağışlar, partinin üst kademe yöneticilerine yapılan ödemeler ve partinin diğer ek harcamalarıyla ilgili bilgiler yer aldı. PP'nin muhasebe hesaplarındaki ödemelerde en dikkat çeken bölüm şu anda Başbakan olan ve 2004 yılından bu yana PP'nin genel başkanlığını yapan Mariano Rajoy'a yapılan ödemeler oldu. İspanyol gazetesinde yayınlanan kayıtlara göre, PP'nin 11 yıl boyunca, iki veya üç aylık dönemlerle Rajoy'a yıllık 25 bin 200 euro ödediği iddia edildi. 
 İSPANYA SİYASETİNDE DEPREM 
  
 İspanya'nın diğer bir önemli gazetesi El Mundo da yaklaşık iki hafta önce yayınladığı bir haberde, PP yöneticilere geçmişte uzun dönem zarflarla 5 bin ila 5 bin euro arasında değişen miktarlarda kara paralarla ödemeler yapıldığını ileri sürmüştü. El Pais'in bugün yayınladığı muhasebe kayıtları bu iddiaları destekler nitelikte olurken, tüm bu iddialar İspanya siyaset gündeminde adeta deprem etkisi yarattı. 
 'İKTİDAR PARTİSİNİ YIPRATMAK İÇİN'
  
 PP genel sekreteri Maria Dolores de Cospedal düzenlediği basın toplantısında, söz konusu muhasebe kayıtlarının partisine ait olmadığını savunarak, bu iddiayı ortaya atan gazete hakkında hukuki süreç başlatacaklarını açıkladı. "Partimizin muhasebesi tek, şeffaf ve temizdir. Her yıl Sayıştay tarafından denetlenir" diyen Cospedal, gizleyecekleri hiçbir hesap olmadığını, iktidar partisini yıpratmak için bu tip iddiaların ortaya atıldığını söyledi. 
 GAZETEYİ YALAN HABERLE SUÇLADI
  
 Gazeteyi "yalan haber" yapmakla suçlayan Cospedal, PP'nin başkanı ve Başbakan Mariano Rajoy'un "ilk defa kendisini savunmak için mahkemeye gideceğini" ifade etti. Ana muhalefetteki Sosyalist İşçi Partisi'nin (PSOE) genel başkanı Alfredo Perez Rubalcaba, PP genel başkanı olarak Başbakan Mariano Rajoy'un acilen açıklama yapmasını istedi. Ülkedeki diğer partiler de başbakandan açıklama isterken, hemen erken seçime gidilmesini talep etti. 
 CNNTÜRK