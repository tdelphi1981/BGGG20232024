Kerry, 1 Mart'ta Türkiye'ye gelecek
ABD Dışişleri Bakanı John Kerry'nin Ankara'ya yapacağı ziyaretin gündem maddelerinin başında Suriye ve Ortadoğu'daki sıcak gelişmeler yer alacak. Kerry'nin bakan olduktan sonra Türkiye'ye düzenleyeceği ilk ziyaret 1 Mart'ta gerçekleşecek.

 Kerry, Türkiye'ye gelmeden önce İngiltere, Almanya, Fransa ve İtalya'yı ziyaret edecek.

 John Kerry'nin ABD Dışişleri Bakanı olarak Dışişleri Bakanı Ahmet Davutoğlu ile ilk yüz yüze temasının, 28 Şubat'ta İtalya'nın başkenti Roma'da düzenlenecek Suriye'nin Dostları Grubu toplantısında yapılması bekleniyor.

 Toplantı kapsamında baş başa bir görüşme planlanmıyor ancak Davutoğlu'nun ilk kez ABD Dışişleri Bakanı olarak karşılaşacağı Kerry'yi tebrik etmesi bekleniyor.

 Roma ziyaretinin ardından Kerry, Ankara'ya gelecek. Kerry'nin Türkiye ziyareti sırasında yapacağı görüşmelerde beklendiği üzere ana konuları Suriye başta olmak üzere Ortadoğu'daki gelişmeler oluşturacak.

 Türk tarafı, Amerikalı muhataplarına Suriye konusunda mevcut durum, Türkiye'nin bakışı ve neler yapılması gerektiğine dair görüşlerini aktaracak ve bu konularda ABD yönetiminin neler düşündüğünü dinleyecek.

Suriye ve Ortadoğu ana başlıklar   

 ABD Dışişleri Bakanlığı'ndan Kerry'nin Avrupa ve Ortadoğu ziyaretleriyle ilgili daha önce yapılan açıklamadaysa, ABD'li bakanın Ankara'daki görüşmelerinde Suriye'deki krizi sona erdirmek ve bölgesel istikrar, barış ve güvenliği teşvik etmek gibi ABD'nin stratejik önceliklerinin ele alınacağı belirtilmişti.

 Açıklamada ayrıca, terörle mücadele dahil olmak üzere Türkiye-ABD ikili işbirliğini derinleştirecek alanların görüşüleceği ifade edilmişti.

 Kerry ve ABD heyetiyle yapılacak görüşmelerde Suriye dışında da çok geniş bir gündem olacağı belirtiliyor.

 Türk-Amerikan ilişkilerinin çok geniş kapsamlı olması nedeniyle ikili ticari, ekonomik ve siyasi işbirliği konularının, bölgedeki ve uluslararası alandaki diğer gelişmelerin, Afganistan, Balkanlar ve Kıbrıs Rum Kesimi'ndeki son seçim kapsamında Kıbrıs sürecinin görüşmelerde geniş yer kaplaması bekleniyor.

 Kerry, Türkiye'deki ziyaretini tamamladıktan sonra bölge turu kapsamında Mısır, Suudi Arabistan, Birleşik Arap Emirlikleri ve Katar'ı ziyaret edecek.