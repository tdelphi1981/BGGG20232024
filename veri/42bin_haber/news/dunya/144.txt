'ABD kendine bağımlı hükümetler kurmak istiyor'
ABD'li muhalif düşünür ve dil bilimci Noam Chomsky, ABD'nin 'Arap Baharı'nın yaşandığı ülkelerde kendine bağımlı ve çıkarlarına hizmet eden hükümetler kurmak istediğini söyledi.
 Kahire Amerikan Üniversitesi'nde düzenlenen sempozyumda konuşan Chomsky, ''Arap Baharı'nın yaşandığı ülkelerdeki kamuoyu eğilimlerini iyi okuyan ABD, bölgede kendine bağımlı ve çıkarlarına hizmet eden hükümetler kurmak istiyor. ABD, Mısır'da devrik lider Hüsnü Mübarek rejimi benzeri bir sistem inşa etmeyi hedefliyor" diye konuştu.
 Amerikan yönetiminin, kendi varlığını bölgede devam ettirmeyi demokrasinin uygulanmasından daha çok istediğini vurgulayan Chomsky, ''Gazze'de 2006 yılında yapılan demokratik seçimlerde sandıktan Hamas hükümeti çıkmasına rağmen, ABD ve İsrail seçim sonuçlarını kabul etmedi. Avrupa Birliği'ni de seçimleri tanımaması yönünde teşvik etti'' dedi.
 Mısır dahil diktatör sistemle yönetilen ülkelerde liderlerin halkın isteklerinden korkar hale geldiğini hatırlatan Chomsky, Batı'nın da bu dengede ''diktatör sisteme önem verdiğine'' dikkati çekti.
  Konuşmasında Mısır siyasetinin gündeminde yer alan ''yeni anayasa'' konusuna da değinen Chomsky, sözlerine şöyle devam etti: ''Abdulmunim Ebu'l Futuh ve Hamdin Sabbahi ile görüşeceğim. Kendilerinden Mısır anayasasının hazırlanmasında ve eğer denildiği gibi Mısır hükümetinde İslami hareketin etkisi var ise bunun azaltılmasında önemli görevleri üstlenmelerini isteyeceğim.''
          
 -Nükleer savaşların dünya genelindeki muhtemel tehlikesi-
          
 Nükleer savaşların dünyayı tehdit eden tehlikelerin başında geldiğinin altını çizen ünlü düşünür,Yahudi asıllı bir Amerikalının ''İsrail ve ABD, uluslararası kanunlara uymayan iki ülkedir'' diyerek Amerika ve İsrail;i  ağır bir dille kınadığını hatırlattı.
   
 Noam Chomsky'nin Mısır ziyaretinin iki gün süreceği bildirildi. AA