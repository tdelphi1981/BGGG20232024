'Zafer günümüz yakındır'
Azerbaycan Cumhurbaşkanı İlham Aliyev, Ermeni işgali altındaki toprakları kurtaracaklarını ve zafer gününün yakın olduğunu söyledi.
 Ünlü ses sanatçısı Bülbül'ün anısına Bakü'de yapılan anıtın açılışına katılan Cumhurbaşkanı Aliyev, aslen Karabağlı olan Bülbül'ün vatanı Şuşa'nın 20 yıldan fazladır düşman işgali altında olduğunu belirterek, bu toprakları işgalden kurtaracaklarını ve zafer gününün yakın olduğunu vurguladı.
          
 Ermenilerin yürüttüğü işgal ve etnik temizlik politikası sonucunda bir milyondan fazla kişinin topraklarını terk etmek zorunda kaldığına dikkati çeken Aliyev, Azerbaycanlılara karşı soykırım yapıldığını ve Hocalı'da sivillerin katledilmesinin üç ülke tarafından "soykırım" olarak tanındığını kaydetti.
          
 Azerbaycan'a karşı kültürel olarak da soykırım yapıldığının altını çizen Aliyev, Yukarı Karabağ'da Ermeniler tarafından tahrip edilen dini, tarihi ve kültürel anıtları örnek gösterdi.
          
 Azerbaycanlı edebiyat ve sanatçıların anıtlarının da tahrip edildiğini söyleyen Cumhurbaşkanı, "Bülbül'ün, Hurşitbanu Natavan'ın, Üzeyir Hacıbeyli'nin büstleri kurşun yağmuruna tutularak delik deşik edildi. Bu büstler, Ermeni vandalizminin şahididir. Bülbülün Şuşa'daki evi dağıtılmış ve atıl bir durumdadır. Bu büyük bir facia ve büyük derttir. Fakat şundan eminim ki Azerbaycan'ın toprak bütünlüğü yakında temin edilecek. Her yıl daha da artan askeri gücümüz, uluslararası arenada artan etki olanağımız, dünya kamuoyunun Azerbaycan'ın yanında olması ve en önemlisi ekonomik gücümüz bizi zafere daha da yakınlaştırıyor. Zafer gününün yakın olduğundan eminim" diye konuştu.
          
 AA