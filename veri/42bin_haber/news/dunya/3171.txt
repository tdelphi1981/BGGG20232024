Chavez'den liderler toplantısına mektup
Kanser tedavisine ülkesinde devam edilen Venezuela Devlet Başkanı Hugo Chavez, Ekvator Ginesi'nde Afrikalı ve Güney Amerikalı liderlerin katıldığı bir toplantıya mektup gönderdi.
Venezuela Dışişleri Bakanı Elias Jaua tarafından televizyondan da okunan yaklaşık bin 500 kelimelik mektupta, toplantıya katılamadığı için üzgün olduğunu bildiren Chavez, uluslararası gelişmeleri de değerlendirdi.

Mektubunda, 'Batı'nın Afrika'ya müdahalesi' ile 'NATO'nun 2011'de Libya'ya askeri müdahalesine' eleştiriler yönelten Chavez, Afrika ve Güney Amerika ülkeleri arasındaki işbirliğinin artırılması çağrısında bulundu.

Chavez mektubunu, 'Yaşayacak ve muzaffer olacağız' sözleriyle tamamladı.

Soluk borusuna yerleştirilen tüp nedeniyle konuşmakta güçlük geçtiği bildirilen Chavez, geçen ay Şili'de düzenlenen Latin Amerika ve Karayipler Topluluğu-AB Zirvesi'ne de uzun bir mesaj göndermişti.

Tedavi gördüğü Küba'dan hafta başında Caracas'taki askeri hastaneye nakledilen Chavez'in sağlık durumuyla ilgili yapılan son resmi açıklamada, Devlet Başkanı'nın solunum yollarıyla ilgili sorunun sürdüğü belirtilmişti.