Japonya'dan ilk kez ada savunma tatbikatı
Çin ile ada krizi yaşayan Japonya'nın güvenlik birimleri ilk defa ada savunma tatbikatı düzenledi.

Japonya Özgüvenlik Birimleri, başkent Tokyo'nun açıklarında yıllık tatbikatını yaptı. Bu yılki tatbikatın konusu, ada savunması oldu. Savunma Bakanlığı, ilk kez bir tatbikatta ada savunmasının ele alındığını belirtti. Savunma Bakanı İtsunori Onodera, Pekin ile yaşanan kriz sonrası askeri taktiklerini geliştirmeleri gerektiğine dikkat çekti. Onodera, Çin gemi ve uçaklarının Japonya'nın egemenliğini ihlal ettiğini belirtti.

Doğu Çin Denizi'ndeki ada krizi, Japonya'nın kontrolündeki Senkaku Adaları'nı ekim ayı başında kamulaştırmasıyla alevlendi. Çin'in bu adıma tepkisi ise sert oldu. Çin genelinde Tokyo karşıtı gösteriler yapılırken, Japon firmalarına ait bazı dükkanlar ateşe verilmişti. Çin, Diayou diye isimlendiği adalar üzerinde hak iddia ediyor. 16 Aralık seçimleri sonrası iktidara gelen Liberal Demokratların şahin lideri Şinzo Abe, ada krizi nedeniyle askeri harcamalarını artırırken, ABD ile güvenlik ittifakını geliştirmeyi planlıyor. 

ÇİN'DEN TARTIŞMALI HARİTA

Öte yandan, Çin yönetiminin Senkaku adasının kendisine ait olduğunu gösteren bir harita yayımlacağı bildirildi. Xinhua haber ajansı, ülke topraklarını gösteren bir harita yayımlanacağını yazdı. Bu haritada Senkaku adalarının yanı sıra Güney Çin Denizi'ndeki tartışmalı bölgeler de Pekin'e ait gösteriliyor.