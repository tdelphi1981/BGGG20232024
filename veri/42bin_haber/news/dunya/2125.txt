Boeing batarya probleminden haberdarmış
Dünyanın önde gelen yolcu uçağı üreticisi Boeing'in, yeni uzun menzilli uçağı 787 Dreamliner'daki batarya problemini daha önceden bildiği ortaya çıktı.
 787 Dreamliner'ı yoğun bir şekilde kullanan All Nippon Havayolları'ndan yetkililerin New York Times gazetesine verdiği bilgiye göre, 2 uçakta yaşanan sorun öncesi bazı 787'lerdeki bataryalar değiştirilmiş. Yetkililer, Boeing'e konu hakkında bilgi verdiklerini ancak güvenlik sorunu olarak görmedikleri için bunu güvenlik kurumuna bildirmediklerini kaydetti. Gazeteye konuşan yetkililer, yaşanan sorunların ayrıntılarını da paylaştı. Buna göre, 10 bataryadan 5'nin düşük şarj gösterdiğini belirtti. Üçünde ana bataryanın düzenli bir şekilde çalışmadığı ve değiştirildiği bildirildi. Bir bataryanın bilgi hatası verdiği, diğerinin ise çalışmadığı kaydedildi.
 All Nippon'un yanı sıra Japonya Havayolları da 787 Dreamliner model uçakta sorun yaşamıştı. İlk sorun Japonya Havayolları'na ait uçakta ortaya çıkmıştı. Bataryada yangın çıkarken kokpit camlarında çatlaklar oluşmuş ve benzin sızıntısı da yaşandığı kaydedilmişti. Bunun ardından All Nippon'un bir uçağının bataryasındaki sorun nedeniyle acil iniş yapmıştı. Bunun üzerine Japonya, 787 Dreamliner'i güvenlik kontrolünden geçirmeye, sorun çözülünceye kadar da uçakların kullanılmamasına karar vermişti. Hindistan ve ABD de bu uçakları yere indirdi.
 ABD Ulaştırma Güvenlik Kurumu'nun sözcüsü Kelly Nantel de müfettişlerin 787'lerde daha önceden sorun yaşandığını yeni öğrendiğini belirterek Japon yetkililerin açıklamalarının soruşturmada kullanılacağını belirtti. All Nippon'dan yetkililerin açıklamaları üzerine konuşan Boeing yetkilileri ise bataryaların değiştirilmesinin güvenlik tedbirlerinin uygulandığının bir işareti olduğunu savundu. Bununla birlikte yetkililer, yeni bataryaların beklendiği kadar uzun ömürlü olmadığını da itiraf etti. 
  