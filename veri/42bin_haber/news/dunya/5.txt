Yunanistan'la 'kırmızı hat'
Türkiye ve Yunanistan savunma bakanlıkları arasında, kriz anında doğrudan görüşmenin sağlanabilmesi için telefon hattı kurulacak.
 Brüksel'de, NATO Savunma Bakanları Toplantısı çerçevesinde Savunma Bakanı İsmet Yılmaz ile bir araya gelen Yunanistan Savunma Bakanı Panos Panayotopulos, Türk mevkidaşı ile doğrudan ve samimi olarak konuşarak, hangi noktada anlaştıklarını ve hangi noktada anlaşamadıklarını birbirlerine söyleme kararı aldıklarını açıkladı.
 Panayotopulos, "Bu nedenle birbirimizle doğrudan konuşabilmek, ortaya çıkan yanlış anlaşılmalara çözüm bulabilmek, zor olanı kolaylaştırmak ve iki halkı maceralara sürükleyebilecek durumlara meydan vermemek için, bakanlıklarımız arasında doğrudan bir telefon hattı kurulmasını kararlaştırdık" dedi.
 Samaras hükümetinin niyetinin, tüm komşu ülkelerle iyi ilişkiler kurmak, barış içerisinde birlikte yaşamak ve işbirliği yapmak olduğunu ifade eden Panayotopulos, bunun için herkesin ve özellikle komşu ülke Türkiye'nin Yunanistan'ın tüm alanlardaki egemenlik haklarına saygılı olmasının ön koşul olduğunu ifade etti.
  