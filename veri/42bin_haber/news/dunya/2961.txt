Karnaval bilançosu: 157 ölü
Brezilya'da düzenlenen, müzikleri ve danslarıyla her yıl dünya medyasının ilgisini çeken ünlü Rio Karnavalı sona erdi. Ancak ülkede yoğun bir coşkuyla kutlanan karnaval, beraberinde getirdiği trafik kazaları sebebiyle her yıl birçok kişinin canına mal oluyor.
Resmi açıklamaya göre 6 gün süren karnaval tatilinde bu yıl 157 kişi hayatını kaybetti. Açıklamada karnaval sürecinde ülke genelinde 3 binden fazla kaza yaşandığı ve ölenlerin yanı sıra 2 bine yakın kişinin de bu kazalarda yaralandığı ifade edildi. Ayrıca alkollü araç kullandığı tespit edilen binlerce sürücünün ehliyetine el konulduğu ve trafik suçu işlediği tespit edilen yüzlerce kişinin de hapse atıldığı bildirildi.

Kazalara büyük ölçüde içki tüketiminin artmasına bağlı olarak alkollü araç kullanımının sebep olduğu ifade ediliyor. Bununla birlikte yaşanan kaza ve ölü sayısında geçtiğimiz yıla göre yüzde 18'lik bir düşüş yaşanması sevindirici bir gelişme olarak nitelendiriliyor.