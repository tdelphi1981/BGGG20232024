'Türksüz Türk Köyü'nde karnaval
 
 Karnavalda Türk bayraklı süvarilerin öncülüğünde, mehter marşı çalarak yürüyen Faymonville köylüleri büyük alkış alırken, her yıl farklı ülkeleri temsil eden komşu köyler ilginç kıyafetleri ve danslarıyla dikkati çekti. 
 
 Faymonville’in bağlı olduğu Waimes Belediyesi’nin davetlisi olarak karnavala katılan Türkiye’nin Brüksel Büyükelçisi Mehmet Hakan Olcay ve Brüksel Başkonsolosu Ali Barış Ulusoy, eğlenen gençlerin konfeti yağmurundan nasiplerini aldı. 
 
 Büyükelçi Olcay, "Son 4 yıldır basından takip ettiğim bu karnavala katılmaktan büyük mutluluk duydum. Gerçekten çok görkemli ve eğlenceli bir şölen oldu. Ülkemizin Faymonville gibi bin nüfuslu bir köyde tanıtılması gurur verici ve bizim Belçika’yla dostluğumuza ve halklarımız arasındaki kaynaşmaya büyük katkı sağlayacaktır. İnşallah gelecek yıllarda da burada olmayı umuyorum" dedi. 
 
 "Orada bir köy var uzakta, o köy bizim köyümüzdür"
 
 Belçika’nın Almanya sınırına yakın Arden Dağları bölgesindeki Faymonville köyünün meydanında, Belçika ve Valonya otonom bölgesi bayraklarının yanında Türk bayrağı da dalgalanıyor. Köyün merkezinde, bugün kütüphane olarak kullanılan binanın girişinde, mermer üzerine oyulmuş ay yıldız, binanın içindeyse camlara işlenmiş Türk bayrağı motifleri dikkati çekiyor. 
 
 Faymonville’deki tek otel "Eski Sultan" (Le Vieux Sultan) adını taşıyor. Köyün futbol takımı RFC Turkania (Genç Türkler Birliği) amatör liginde Türk bayraklı logosuyla mücadele ediyor. Faymonville’e "Türk köyü" denilmesi ve Türk bayrağının bu köyün sembolü olması, çeşitli rivayetlerle izah ediliyor. Bu geleneğin 8’inci yüzyıldan kaldığını savunan köylüler bile var.
 
 Bir rivayete göre Faymonville köylülerine, Haçlı seferlerine katılmadıkları için "Türk" denildi. En yaygın rivayete göre ise 16’ncı ve 17’nci yüzyıllarda, Osmanlı’ya karşı koymak için Kilise önderliğinde Avrupa’da toplanan vergilere katılmayı reddeden Faymonville köylüleri, Müslümanlarla ittifak yaptıkları gerekçesiyle "Türk" olarak adlandırıldı.
 
 AA