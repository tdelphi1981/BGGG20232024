'Seçim olsa da uzlaşma zor'
 
 KKTC Tarım ve Doğal Kaynaklar Bakanı Ali Çetin Amcaoğlu, Güney Kıbrıs Rum Kesimi’nde (GKRK) yapılacak başkanlık seçimleri için, "Geride kalan süreç bize gösteriyor ki, Rumlar uzlaşmaz tutumlarını devam ettiriyorlar. Dolayısıyla seçimlerde (Rum lider) Hristofyas’ın değişmesi Kıbrıs sorununa bir gelişme sağlamaz" dedi.
  
 SU PROJESİ EKİMDE TAMAMLANIYOR 
 
 Bakan Amcaoğlu, Türkiye-KKTC arasındaki Su Temin Projesi ve Rum Kesimi’ndeki seçimlere ilişkin değerlendirmede bulundu. Türkiye’den KKTC’ye "Su Temin Projesi"nde çalışmaların sonuna yaklaştıklarını, Türkiye’deki Alaköprü Barajı’nın yüzde 60’lık kısmının tamamlandığını anlatan Amcaoğlu, KKTC’deki Geçitköy Barajı’nın çalışmalarının da hızla devam ettiğini belirtti. Amcaoğlu, projenin gerçekleşmesini sağladıkları için Başbakan Recep Tayyip Erdoğan’a ve Orman ve Su İşleri Bakanı Veysel Eroğlu’na teşekkür ederek, projenin muhtemelen ekim ayı sonunda tamamlanabileceğini kaydetti.
  
 EKONOMİ GELİŞECEK 
 
 İçme ve kullanma suyunun dağılımı için de KKTC’deki köy ve kentlerdeki isale hatlarının değişeceğini hatırlatan Amcaoğlu, "Proje ile gelecek 75 milyon metreküp suyun yarıya yakını tarımsal faaliyetlerde kullanılacak. İçme ve kullanma suyunun ana isale hatlarının yapımı konusunda proje hazırlanıyor. Birinci etap ihalesinin bu ayın sonunda tamamlanması bekleniyor. Tarımsal alanda kullanılacak olan suyun özellikle Güzelyurt’ta kullanımını planlıyoruz. Bu proje ile uzun yıllardır Güzelyurt’ta su kaynaklarında yaşanan sıkıntıları da aşmayı hedefliyoruz. Proje adanın yaşam kalitesini artırarak, üretici kesimini hareketlendirecek ve ekonomiyi de geliştirecek" değerlendirmesinde bulundu. 
 RUM KİLİSESİ KARŞI ÇIKABİLİR 
 
 Amcaoğlu, Güney Kıbrıs Rum Yönetimi’nin (GKRY) KKTC’den su talep etmesi halinde bunun değerlendirilebileceğini kaydederek, böyle bir durumda KKTC’ye aktarılacak suyun arttırılması konusunda Türkiye nezdinde bir girişim yapılabileceğini belirttiklerini fakat Rum kilisesinin bu konuya karşı çıkabileceğini dile getirdi. Rum Kesimi’nde 17 Şubat’ta yapılacak başkanlık seçimlerine de değinen Amcaoğlu, Rum Kesimi’nde bugüne kadar pek çok liderin gelip geçtiğine işaret ederek, "Geride kalan süreç bize gösteriyor ki, Rumlar uzlaşmaz tutumlarını devam ettiriyorlar. Dolayısıyla seçimlerde Hristofyas’ın değişmesi Kıbrıs sorununa bir gelişme sağlamaz" ifadelerini kullandı.
   
 AA