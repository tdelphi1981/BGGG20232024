Filistin'de bayram havası!
Hamas'ın Siyasi Büro Şefi Halid Meşal, ateşkes anlaşmasına ilişki, "İsrail kaybetti, Filistin direnişi kazandı" dedi. İsrail'le Filistinli gruplar arasındaki ateşkes sonrası Gazze'deki Filistin Hükümeti'nin bugünü, resmi bayram kabul ederek, resmi tatil ilan ettiği bildirildi. 
Ateşkesin açıklanmasının ardından Mısır'ın başkenti Kahire'de İslami Cihad Hareketi Genel Sekreteri Ramazan Şallah'la yaptığı basın açıklamasında Meşal, "İsrail, geçen çarşamba başladığı, 8 gün süren saldırılarında kaybetti. 
İsrail, 8 gün sonra Filistinli direniş gruplarının isteklerine boyun eğmek zorunda kaldı. Filistin direnişi kazandı" görüşünü belirtti. 
"Sihir, büyücüsüne geri döndü, İsrail atıldığı macerada başarılı olamadı" ifadesini kullanan Meşal, İsrail'in ateşkese uyduğu sürece kendilerinin de uyacağını söyleyerek, "İsrail ateşkese uyduğu müddetçe bizde uyacağız. Eğer onlar dönerse bizde döneriz" diye konuştu. 
Ateşkes maddeleri arasında Gazze'den İsrail'e açılan sınır kapısı dahil tüm sınır kapılarının açılması şartı bulunduğu belirten Meşal, iki tarafın sınır kapılarının açılması, Gazze'ye insan ve mal girişinin kolaylaştırılması konusunda anlaşmaya varıldığını kaydetti. 
Ateşkesin sağlanmasında Başbakan Recep Tayyip Erdoğan ve Türk yetkililerin çabalarını öven Meşal, "Başbakan Erdoğan ve Türk yetkililerin ateşkes için harcadığı çabalara teşekkür ediyoruz. Ayrıca Mısır ve Katar'a da teşekkürlerimizi sunuyoruz" dedi.

 Netanyahu: "Şu an İsrail için en sağlıklı adım ateşkestir" 
İsrail Başbakanı Binyamin Netanyahu, İsrail için en sağlıklı adımın ateşkes olduğunu açıkladı. İsrail Başbakanı Netanyahu, Savunma Bakanı Ehud Barak ve Dışişleri Bakanı Avigdor Liberman ile Kudüs'teki başbakanlık ofisinde yaptığı ortak açıklamada, "Bazı vatandaşımızın, bizden daha güçlü bir operasyon beklediğini biliyoruz. Ancak şu an İsrail devleti için doğru adım, ateşkes için fırsat aramaktır" dedi. 
Ateşkes kararını, ülkesinin güvenliğini korumak için gerekenleri yapan ve omuzlarında ağır bir sorumluluk taşıyan bir Başbakan sıfatıyla verdiğini belirten Netanyahu, İsrail'in bir haftadan fazla süren Gazze'ye yönelik saldırılarını da "Gazze'nin son birkaç aydır artarak devam eden terörist saldırıları karşısındaki cevabı" olarak değerlendirdi. 
-Obama'ya teşekkür mesajı- 
Netenyahu, ABD Başkanı Barack Obama'ya, İsrail'in kendisini savunurken yanında yer aldığı ve İsrail ordusunun savunma düzeneği olan "demir kubbe" sistemine sağladığı destek için teşekkürlerini iletti. 
Ayrıca Netanyahu, ABD Başkanı Obama ile Filistinli gruplara yönelik, silah kaçakçılığı karşısında birlikte mücadele vermek üzere anlaştıklarını da dile getirdi. 
-"Gazze operasyonlarımızda hedeflerimizin tamamına ulaştık"- İsrail Savunma Bakanı Ehud Barak ise "Gazze'ye yönelik düzenlediğimiz operasyonlarda hedeflerimizin tamamına ulaştık" dedi. 
İsrail'in güney yerleşim yerlerinin saat 21.00 olmasına rağmen ateş altında olduğuna işaret eden Barak, Hamas'ı ateşkesi ihlal etmekle itham etti. 
"7 günlük savaşı Siccil Taşı kazandı" 
Hamas Hareketi Sözcüsü Sami Ebu Zuhri, İsrail ordusunun Gazze'ye "Bulut Operasyonu" adıyla düzenlediği saldırılara karşı, "Siccil Taşı" adını verdikleri 7 gün süren savaşı Filistin direnişinin kazandığını açıkladı. 
Zuhri, Hamas Hareketi adına Gazze'de düzenlediği basın toplantısında, Filistin direniş hareketlerinin İsrail'e karşı büyük bir zafer kazandığını belirterek, kazanılan zaferin "Filistin'in tamamen özgürlüğüne kavuşmasının ilk adımı" olduğunu söyledi. 
Zuhri, "Bugün Filistin direnişinin zaferini ilan ediyoruz. 7 günlük savaşı Siccil Taşı kazandı. Bu zafer, büyük bir kahramanlık ve strateji neticesinde elde edilmiştir" dedi. 
İsrail Başbakanı Binyamin Netanyahu'nun ateşkesin ardından yaptığı açıklamasına değinen Zuhri, "Netanyahu, ordusunun Filistin direnişi karşısında yenildiğini çarpıtmak için Gazze saldırısında hedeflerine ulaştıklarını iddia ediyor" ifadesini kullandı. 
Zuhri, "Filistin direnişi, İsrail'e karşı tarihi bir zafer kazanarak, Filistin'in özgürleşmesinin tesisinde büyük bir adım attı. Hamas, işgalci İsrail'e ve katliamlarına karşı mücadele etmek adına verdiği sözde durmaya devam edecektir" diye konuştu. İsrail'e de seslenen Zuhri, 'Eğer Gazze'yi vurmaya kalkarsanız Tel Aviv'i vururuz" dedi. 
Hamas'ın askeri kanadı İzzeddin el-Kassam Tugayları, İsrail ordusunun Gazze saldırısını "Bulut Operasyonu" diye adlandırmış, gerçekleştirdikleri saldırılara da "Siccil Taşı" adını vermişti. 
Hamas resmi bayram ilan etti 
 İsrail'le Filistinli gruplar arasındaki ateşkes sonrası Gazze'deki Filistin Hükümeti'nin bugünü, resmi bayram kabul ederek, resmi tatil ilan ettiği bildirildi. 
Gazze'deki Filistin Hükümeti'nden yapılan açıklamada, 7 gün süren İsrail saldırılarının zafer ile sonuçlanması nedeniyle Gazze'de bugünün resmi bayram olarak kabul edildiği ve resmi tatil ilan edildiği kaydedildi. 
"ABD iki demokratik devlet anlayışına bağlıdır" 
ABD'nin BM Daimi Temsilcisi Susan Rice, İsrail ile Filistinli gruplar arasında ateşkes sağlanmasına ilişkin, "ABD, bu sorunun tek çözümü olan iki halk için iki demokratik devlet anlayışına bağlıdır" dedi. 
Rice, Birleşmiş Milletler Güvenlik Konseyi (BMGK) toplantısının ardından gazetecilere yaptığı açıklamada, ABD'nin, İsrail ile Filistinli gruplar arasındaki ateşkesten memnuniyet duyduğunu söyledi. 
Güvenlik Konseyi'nden tek ses olmasından ve önemli bir basın açıklaması yapmasından da memnuniyet durduklarını kaydeden Rice, "Biz bu çatışmada hayatını kaybeden, yaralanan ya da korku içinde yaşayan Filistinli ya da İsrailli sivillerin acılarını paylaşıyoruz. Bu kriz bize barışın olmayışının her zaman için savaş riski taşıdığını hatırlattı. ABD, bu sorunun tek çözümü olan iki halk için iki demokratik devlet anlayışına bağlıdır" dedi. 
 