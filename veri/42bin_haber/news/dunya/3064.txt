7 metre yürüdü, vurdu
İlk ampute atlet Oscar Pistorius'un cinayet öncesi protez bacağını taktığı, 7 metre yürüdükten sonra banyo camını kırdığı ve burada sevgilisine 4 ateş ettiği ortaya çıktı.
Sevgililer Gününde kız arkadaşını vuran Güney Afrikalı ampute atlet Oscar Pistorius, Pretoria Mahkemesi'nde ikinci kez hakim karşısına çıktı. Savcılığın kasten adam öldürmekle suçladığı Pistorius'un cinayetinde mahkemeye yeni deliller sunuldu. Yeni deliller sevgilisi Reeva Steenkampı hırsız sandığı için vurduğunu söyleyen Pistorius'un ifadesini çürütüyor. Savcılığın adli tıp ekiplerinin Pistorius'un evinde yaptığı incelemeye dayandırdığı iddianameye göre sporcu saldırı öncesi protez bacağını taktı, 7 metre yürüyerek banyoya ulaştı. Burada banyonun cam kapısını kırıp Steenkampın üzerine 4 el ateş etti. Kurşunlardan 3'ü kurbana isabet ederken, Pistorius, kız arkadaşının cansız bedenini banyodan giriş kapısının önüne taşıdı. Savcı, "Tüm deliller bunun cinayet olduğuna işaret ediyor" dedi. Öte yandan Oscar Pistorius'un öldürdüğü Reeva Steenkamp için bugün cenaze töreni düzenlenecek.