Ürdün Başbakanı: "Bizim değişimimiz bahardı"
Tunus, Mısır, Libya... Bölgeyi yakından tanıyan analistlere göre, Suriye'de rejim devrilirse, Arap ayaklanmasının yeni durağı Ürdün olabilir. Ürdün Kralı 2. Abdullah bu riski gördü ve muhalefet "kozmetik" olarak nitelese de reform adımlarını atmaya başladı.Deniz Kilislioğlu/ CNN TÜRK/ Amman-Ürdün   23 Ocak'ta yapılan seçimlerden sonra, hükümetin kurulması için pazarlıklar sürerken, yeni hükümet kurulana kadar Başbakanlığı sürdüren isim Abdullah Ensar, 5 Mart'taki Kral Abdullah'ın Türkiye ziyareti öncesi Ürdün'de CNN TÜRK'e konuştu. 

Anayasanın üçte biri değiştirildi. İlk kez Anayasa Mahkemesi kuruldu. Seçim kanunu yeniden düzenlendi. İlk kez Bağımsız Seçim Komisyonu kuruldu. Bunlar Ürdün Kralı 2. Abdullah'ın attığı reform adımlarından bir kaçı. Ama, muhalefeti tatmin etmiş değil.

Kimilerine göre Kral'ın güçlü etkisi hala siyasetin üzerinde. Kimilerine göre ise Kral yavaş olsa da doğru adımlar atıyor. Bu adımlar Ürdün'e sıçrayacak bir Arap ayaklanmasının önünü kesebilir mi şimdilik bilinmiyor. Ama, Ürdün Başbakan'ına göre, tarafların mutabık kaldığı ortak nokta, reformların yönü... Abdullah Ensar, "Muhalefet her zaman daha fazlasını ister. Kimisi reformların çok yavaş olduğunu söylüyor. Ama anlaştığımız nokta galiba reformların yönü. Ama bizi bölen şey, bu reformların hızı. Ne kadar hızlı hayata geçeceği noktasında" dedi. 

Ensar: "Bizim değişimimiz bahardı"

Ürdün Başbakan'ına, "Arap Baharı'nın yeni durağı Ürdün olabilir mi? Bu konuda bir endişe taşıyor musunuz?" diye sorduk. Abdullah Ensar'ın yanıtı, "Bahar iyi bir şeydir. İyi bir şeyse olumlu karşılanır ancak bu bahara nasıl baktığınızla ilgilidir. Bu yıkım veya kanın akmasıysa, hiçbir zaman olumlu karşılanmaz. Bazı Ortadoğu ülkelerinde buna döndü. Bizim değişimimiz, 'bahar' olarak nitelendirebileceğiniz bir değişim oldu" dedi. "İnşallah kan akmayacak" diye ekledi. 

Kral Abdullah'ın ikna edilmesine gerek yok

Ürdün Başbakan'ı o değişimin mimarının yine Kral Abdullah'ın kendisi olduğunu söyledi. 

Kral Abdullah'ı "batıda eğitim görmüş, reformlar için kendisinin ikna edilmesini gerektirmeyecek bir lider, halkın önünde olmayı biliyor" sözleriyle değerlendiren Ürdün Başbakan'ı Ensar'a, "Beşar Esad da batıda eğitim gördüğü için, O'na bir umut olarak bakıldı, ama Suriye'de ayaklanma 3. yılına girmek üzereyken atmadığı adımlarla kimilerine göre bir hayal kırıklığı oldu. Aynı risk Kral Abdullah için olmaz mı?" diye sorduk. Ensar, Suriye lideri Beşar Esad hakkında yorum yapmaktan kaçındı. Ama, "Kral Abdullah diğer Arap liderin hepsinden fazla yurtdışında yaşadı. Babası Kral Hüseyin de Batı'da yaşamış olan bir kaç Arap liderinden biriydi. Onu reformlar için ikna etmeye gerek yok. Örneğin o önerdi anayasanın değişmesini" dedi. 

Ürdün Başbakanı son 24 ayda 5 bine yakın gösteri olduğunu söyledi. 

Bu her güne neredeyse bir eylemin düşmesi anlamına geliyor. Ama Ensar'a göre, bu gösterilerin hepsi barışçıldı. Hiçbir yaralanma olmadı, hiçbir Ürdünlü hayatını kaybetmedi. 

Suriye ağır bedel ödedi

Ürdün Başbakanı Ensar, kapı komşusu Suriye'de yaşananların da endişe verici olduğunu gizlemedi, "Önemli olan yarın ne olacağı" dedi. Suriyelilerin ağır bedel ödediğini söyleyen Ensar, "Akan kanın durması gerekiyor, Ürdünlüler bu konuda ısrarlı" dedi. 

Ürdün'de Suriyeli mülteci sayısı 900 bin 

Önce Filistinliler, ardından Irak savaşı sonrası Iraklılar şimdi de Suriyeliler. Mülteci sorunu Ürdün'ün bir anlamda kaderi. Ürdün bir taraftan ekonomik sorunlarını çözmeye çalışırken, diğer yandan hergün büyüyen mülteci sorunuyla baş etmek zorunda. 
Ürdün Başbakanı Suriye'den her gün binlerce kişinin geldiğini söyledi. 
"Pazar günü itibariyle, kayıtlı olan Suriyeli mültecilerin sayısı 402 bin. Ancak kayıtlı olmayanlar ile birlikte bu sayı 800-900 bine çıkıyor. Bu, bugüne kadar hiçbir Ürdünlü yetkilinin vermediği bir rakam" dedi. 
Ürdün Başbakan'ı uluslararası toplumdan yardım beklediklerini de söyledi.. 

Büyük ağabey bölgeye döndü

Tüm bölgede yaşananlar, atılan adımlar, alınan tutumlar dikkatle takip ediliyor bölge ülkelerince. Ürdün Başbakan'ına göre, Türkiye "ait olduğu" Ortadoğu'ya çok önemli ve etkileyici bir dönüş yaptı. Ensar, "Biz Türkiye'ye bölgede kendine yer edinmeye çalışan bir yabancı güç olarak bakmıyoruz. Bölgedeki zorlukları çok iyi biliyorsunuz. Özellikle de mezhepsel çatışmaları Bu çok kötü. Siz laik bir ülkesiniz. Bunu engellemek için en iyi çaba Türkiye'den gelebilir. Cumhurbaşkanı Gül ve Başbakan yönetimindeki Türkiye'nin kazanımları Türkiye'yi bölge için önemli ve iyi bir örneğe dönüştürdü. Türkiye'nin önerebileceği çok fazla şey var" dedi.