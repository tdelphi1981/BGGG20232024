Yılda 50 ton altın çıkan Mali'de kuyumcu yok
Fransa'nın silahlı müdahalesiyle gündeme gelen Mali'nin bir diğer yüzü gün yüzüne çıkmaya başladı. Uzun yıllar Fransızların sömürgesi olan Mali son yıllarda batılı ülkelerin yanı sıra Çin gibi uzak doğu ülkelerinin de iştahını kabartıyor.
Yeraltı madenler açısından oldukça zengin olan Mali Fransa'nın yanı sıra Çin'in de ablukası altında. Tarım ürünleri ve yeraltı kaynaklarını işletme imkanına sahip olmayan Afrika'nın en büyük Elmas, Altın ve Uranyum kaynaklarına sahip olan Malilerin geleceği, köprü, yol ve kamu binaları karşılığında ipotek altına alınmış durumda. Mali'de yılda yaklaşık 50 ton altın çıkarılıyor. Bu altını çıkaran üç devlet var. Güney Afrika, Kanada ve Amerika Birleşik Devletleri. Fransa ile Çin ise zengin Uranyum madenlerini işletiyor.

YILDA 50 TON ALTIN ÇIKARILIYOR BİR ALTINLARI YOK

Bir yandan ülkenin zenginliklerini çalan Fransa ve Çin öbür yandan Malileri kültürlerinden uzaklaştırıp sürekli bağımlı hale getirmek için korkunç yöntemlere baş vuruyor. Mali'nin ithalatının çoğunluğunu Çin'inin kalitesiz ürünleri oluşturuyor.

Kanada ise altın madenleri karşılığında 1993-94 yıllarında ekonomik kriz nedeniyle ödenemeyen eğitim masraflarını üstlenmiş. Ancak yılda 50 ton altın çıkan Mali'nin başkenti Bamako'da ne altın işletecek bir tesis nede kuyumcu yok.

DÜNYA MİRASI FRANSIZ TEHDİDİ ALTINDA

9. yüzyılda kurulan Mali günümüze kadar gelen tarihi ilim merkezleri, 13 ve 15. yüzyıla ait tıp, tarih, ilahiyat, dilbilgisi, coğrafya gibi konularda yazılmış ve dünya bilimine ışık tutmuş el yazmalarıyla dünyaya nam salmasına ve her yıl sadece Timbuktu'ya 150 bin turist çekmesine rağmen ilk üniversitesine 1996 yılında kavuşmuş. BM Dünya Mirasları Koruma listesinde bulunan tarihi kent Timbuktu şimdi ise Fransız müdahalesi sonucu yok olma tehdidiyle karşı karşıya. Timbuktu'da, türbelerin yanı sıra, 60 özel kütüphanede 700 bin dolayında çok eski el yazması kitap bulunuyor.