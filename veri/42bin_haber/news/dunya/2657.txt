Yunanistan: "Camiyi biz yapacağız"
Yunanistan Dışişleri Bakan Yardımcısı Çiaras, Atina'ya caminin Yunan devletinin kendi kaynaklarıyla yapılacağını söyledi. "Altın Şafak" partisi milletvekillerinin Atina'da cami konusuyla ilgili verdiği soru önergesini yanıtlayan Çiaras, bu konunun Türk-Yunan ilişkilerinin gündeminde bulunmadığını belirtti.

Parlamentodaki konuşmasında, Yunanistan Başbakanı Antonis Samaras'ın, Doha'da Başbakan Recep Tayyip Erdoğan ile bir araya gelmesinin, farklı ülkelerin devlet adamlarının aynı ortamda bulunduklarında yaptıkları alışılmış bir görüşme olduğunu ifade eden Çiaras, iki başbakanın görüşmesinde hiçbir konuda anlaşma imzalanmadığını kaydetti.

Çiaras, Atina'da cami konusunun Türk-Yunan ilişkilerinin gündeminde bulunmadığını kaydederek, "Bu açıktır ve Türk tarafına, tabi, son yıllarda her yerdeki Müslümanların haklarının koruyucusu olarak izlediği politika çerçevesinde bu konuyu gündeme getirmeye çalıştığı her seferinde kendisine açıkça belirtilmiştir" dedi.

Atina'da cami yapımı konusunun Yunan devleti tarafından Müslüman vatandaşların din özgürlüğü ve ibadet ihtiyaçlarının karşılanması çerçevesinde bağımsız ve egemen bir şekilde ele alındığını da bildiren Çiaras, "Atina'nın, bu ve buna benzer konularda Türkiye ile her halükarda hiçbir tartışmaya girmeye niyeti olmadığını" söyledi.

Çiaras, Atina'da cami yapımı konusunda başka Müslüman ülkelerden de teklifler geldiğini ancak kabul edilmediğini belirterek, Yunan devletinin bunu kendi imkanlarıyla yapacağını ifade etti.

Bu konudaki yasal ve teknik hazırlıkların tamamlandığını ifade eden Çiaras, şöyle devam etti:

"Yunan devleti, Atina'nın Müslüman sakinlerinin ve kenti ziyaret eden Müslümanların ihtiyaçlarını karşılayarak, Atina'da mabet yapılması için gerekli hareketlerde bulunma yönüne gitti. Bu konuda, Yunan parlamentosunda çoğunluk tarafından oylanan ilgili yasanın 29. maddesi gerekli istimlakların yapılmasını, izinlerin verilmesini ve finansmanını öngörmektedir. Bununla ilgili Atina Belediyesi'nin yetkileri dahilinde kararlar alınmış, ihaleler, nihai tasarımlar ve uygulama projeleri tamamlanmış bulunmaktadır.

Ülkemiz, vatandaşların din özgürlüğüne, inançlarına ve serbestçe ibadetlerini yerine getirmelerine büyük önem vermektedir. Bildiğiniz üzere, bilinen her din konusunda olduğu gibi, ibadet ve vicdan özgürlüğü açısından din özgürlüğü Yunan Anayasası tarafından tamamen koruma altında bulunmaktadır."

Çiaras, Atina'nın Müslümanlar için merkezi bir ibadet yeri bulunmayan yegane Avrupa başkenti olduğunu belirterek, bu durumun sürüncemede kalmasının Yunan yönetimini yabancı eleştirmenlere karşı zor durumda bıraktığını da ifade etti.

Bu konudaki hedefin "iç dengeleri ve güvenliği koruyarak, ibadet ihtiyaçlarının karşılanmasında mümkün olan en iyi çözümü bulmak olduğunu" dile getiren Çiaras, "Atina'ya Yunan devleti tarafından kontrol edilen sınırları belli bir caminin yapılması, iç düzeni ve güvenliği sağlayacaktır. Atina'da cami bulunmadığı bahanesiyle yollarda ibadet eden Müslümanların görünümü, şu anda önerilen perspektife kıyasla daha büyük sorunlar yaratarak daha büyük tehlikeler içermektedir" diye konuştu.

Votanikos bölgesindeki Elaiona semtinde eski bir deniz üssü kompleksine ait binanın restore edilerek ibadet için Atina'da yaşayan Müslümanlara tahsis edilmesinin planlandığını anlatan Çiaras, 350 kişi kapasiteli binanın mülkiyetinin devlete ait olacağını, çevreye uyum sağlaması için minare bulunmayacağını, ibadet yerinin 5 Yunanlı devlet memuru ile 2 Müslümandan oluşan bir heyet tarafından yönetileceğini, imamın da Eğitim Bakanlığı tarafından atanacağını sözlerine ekledi.