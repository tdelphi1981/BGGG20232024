Arap Baharı'nı doğuran trend büyüyecek
Azerbaycanlı Bakan İskenderov, '20 yıl içinde Orta Doğu'da ve Kuzey Afrika'da 100 milyon kişi iş pazarına girecek. Arap Baharı'nı doğuran trend daha da büyüyecek' dedi.
Diyalog ve İşbirliği İçin İslam Konferansı Gençlik Forumu'nun (ICYF-DC) İslam İşbirliği Teşkilatı üyesi 57 ülkedeki gençliğin sorunlarına çözüm önerileri getiren rapor, İstanbul'da 8. Avrasya İslam Şurası'nda katılımcılara sunuldu.

"İslam İşbirliği Teşkilatı (İİT) Üyesi Ülkelerde Gençliğin Durumu - 2011" başlıklı raporu AA muhabirine anlatan Azerbaycan Dini Kurumlardan Sorumlu Devlet Bakanı Elşad İskenderov, çalışmanın İİT üyesi ülkelere odaklanması nedeniyle "ilk" niteliği taşıdığını söyledi.

Müslüman ülkelerde eğitim geride

Raporun İİT üyesi ülkelerdeki gençliğin batılı ülkelerde ve Hindistan gibi bazı batı dışı ülkelerdeki gençlikten daha geride kaldığını tespit ettiğini belirten İskenderov, "Söz gelimi Körfez ülkelerinde, kişi başına internet erişimi Sahra Altı Ülkeler'dekinden bile az. Bu ülkelerin teknoloji satın alacak ekonomik gücü var ama gerekli kültür oluşmamış. Burada eğitim önem kazanıyor. Müslüman ülkeler eğitimde dünya ortalamasının gerisinde. Hem eğitimin süresi, hem de fiziki koşulları bakımından. Mesela Mısır'da bazı yerlerde bin kişilik sınıflar var" diye konuştu.

20 yıl içinde 75 milyon işsiz

Arap Baharı hareketleriyle bu bölgelerdeki sorunların bitmiş olmadığına dikkat çeken İskenderov, "Önümüzdeki 20 yıl içinde Orta Doğu'da ve Kuzey Afrika'da 100 milyon kişi iş pazarına girecek. Ekonomik göstergelere göre bunların ancak 25 milyonu için iş imkanı yaratılabilecek. 75 milyon işsiz ve sosyal tıkaçlardan da rahatsız bir kitle düşünün. Arap Baharı'nı doğuran trend daha da büyüyecek. Hemen bazı politikalar uygulanmalı ki gençliğin önü açılsın" şeklinde konuştu.