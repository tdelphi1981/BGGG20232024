BBC sunucusunun mezar taşı kırıldı
BBC'nin geçen yıl hayatını kaybeden sunucusu Sir Jimmy Savile hakkındaki taciz ve tecavüz iddialarının ardından, mezar taşı kaldırıldı.
 Londra polisi iddialara ilişkin başlattığı soruşturma çerçevesinde, yaşları 13 ila 16 arasında değişen 30 genç kızın Savile'in tacizine uğramış olabileceğini bildirdi.
 Savile'in ailesi tepkilerin ardından mezar taşını kaldırmaya karar verirken, sunucunun Kuzey Yorkshire'da adının verildiği sokağın tabelası ile evinin üzerindeki tabela da kaldırıldı.
 Jimmy Savile'in, yaşadığı evi gösteren tabela kaldırılmadan önce üzeri "tecavüzcü ve sübyancı" sözcükleriyle karalanmıştı.
 BBC'nin Newsnight programının, Savile hakkındaki iddialar ile ilgili planladığı bir araştırmayı durdurduğu ortaya çıkmıştı. BBC Genel Müdürü George Entwistle ise kurum adına özür dileyerek, polis soruşturmasının ardından idari soruşturma başlatılacağını söylemişti.
 Savile, geçen Ekim ayında 84 yaşında hayatını kaybetmişti. Jimmy Savile, BBC'de "Top of the Pops" programı başta olmak üzere birçok programda sunuculuk yapmıştı.
  