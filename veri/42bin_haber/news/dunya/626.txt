Çin’de zincirleme kaza: 7 ölü
Çin'in kuzeyindeki Shandong eyaletinde sis sebebiyle oluşan zincirleme kazada yüze yakın aracın birbirine çarptığı bildirildi. Kaza sonucu ilk belirlemelere göre 7 kişinin hayatını kaybettiği, 35 kişinin de yaralandığı belirtildi.
 Çin medyasında yer alan haberde, kazanın Jing-Tai şehirlerarası hızlı otoyolda yerel saatle sabah 06.00 sularında gerçekleştiği kaydedildi. Otoyolun Taian bölümünde meydana gelen 7 farklı kazada 1 ölü, 11 yaralı bulunurken, otoyolun Ningyang bölümündeki 15 trafik kazasında da 6 kişinin can verdiği ve 24 kişinin de yaralandığına yer verildi. 
 Otoyolda meydana gelen zincirleme kazalara yoğun sis ve aşırı hızın sebep olduğu ifade edilen haberde, kaza sonrası otoyolun çift yönlü olarak trafiğe kapatıldığına değinildi.
 Kazalar ile ilgili geniş çaplı soruşturma başlatılırken, yaralıların çevre hastanelerde tedavi altına alındığı aktarıldı.
 Geçtiğimiz hafta ABD'nin Teksas eyaletinde otoyolda yine yoğun sis yüzünden 100 kadar araç birbirine girmişti.
 CİHAN
  