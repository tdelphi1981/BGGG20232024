Alman Bakan intihalci çıktı
ALMANYA'da Federal Eğitim ve Araştırma Bakanı Annette Schavan'ın doktorluk unvanı, Düsseldorf Heinrich Heine Üniversitesi tarafından geri alındı.
  Üniversite, Schavan'ın doktora tezinde intihal yaptığına karar verdi. 
 
 Federal Eğitim Bakanı Annette Schavan'ın (CDU) doktora teziyle ilgili iddialar üzerine inceleme yapan Düsseldorf Heinrich Heine Üniversitesi Felsefe Fakültesi Konseyi, kararını saatler süren bir toplantının ardından salı akşamı açıkladı. Basın karşısına çıkan fakülte dekanı Bruno Bleckmann, konseyin Bakan Schavan'ın intihal yaptığına kanaat getirdiğini belirterek 'Doktor' unvanının iptaline karar verildiğini açıkladı. Verilen bilgiye göre konseydeki 14 üyeden 12'si intihal iddiasına 'evet' derken, iki üye ise 'hayır' yönünde oy kullandı. 
 
 ALINTILARA KAYNAK BELİRTMEDİ 
 
 Bleckmann basın açıklamasında, Schavan'ın tezinde kullandığı alıntıların kaynaklarını tam ve açık olarak listelemediğinin ortaya çıktığını ifade etti. Schavan 'Kişi ve Vicdan' konulu doktora tezini 1980 yılında hazırlamıştı. Kararın açıklanmasından sonra Schavan'ın avukatları itiraz için başvuru yapacaklarını açıkladı. 
 
 Öte yandan muhalefet partileri Schavan'ın bir an önce görevinden istifa etmesi yönünde görüş bildirdi. 
  