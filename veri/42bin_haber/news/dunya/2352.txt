Ruslar AB'yi daha sempatik buluyor
Rusya halkı, ABD'den daha çok Avrupa Birliği ülkelerini sempatik buluyor. Rusların çoğunluğuna göre, yönetim dış politikada AB ile ilişkilerin gelişmesine önem vermeli.
Levada Araştırma Merkezi'nin yaptığı çalışmaya göre Rusya'da AB ülkelerini sempatik bulanların oranı yüzde 64'e yükseldi. Halkın yüzde 22'si ise AB ile ilgili olumsuz düşüncelere sahip. Geçen yıl pozitif düşünenler yüzde 56, negatif düşünenler ise yüzde 25 seviyesinde idi.

ABD ile ilgili sempatik düşünenler ise geçen yıla göre 7 puan artarak yüzde 53'e çıktı. Olumsuz yaklaşım içinde olanların oranı ise 6 puan gerileyerek yüzde 34'e indi. 

Halkın yüzde 55'ine göre halen Rusya ve ABD arasında ilişkiler olumsuz olarak gelişiyor. Yüzde 40'ına göre dost yanlısı ve ılımlı yönde ilişkiler ilerliyor. AB ile ilişkilerin pozitif yönlü ilerlediğini düşünenler ise yüzde 62'leri buluyor.

Rusya'nın dış politika hangi ülkelere öncelik vermesi konusundaki soruya yanıt veren katılımcılar, yüzde 48'le en çok batı Avrupa ülkelerini tercih etti. Yüzde 46 Bağımsız Devletler Topluluğu ülkelerinin dikkate alınmasını isterken, yüzde 30 Hindistan, Çin, yüzde 22 Japonya ve yüzde 18 ABD tercihinde bulundu.
Rusya halkının yüzde 35'ine göre gelişmiş ülkeler Rusya'yı dost ve ortak olarak görüyor. Yüzde 35 gelişmiş ülkelerin Rusya'yı rakip olarak gördüğünü düşünürken, yüzde 8 de düşman olarak gördüklerini düşünüyor.