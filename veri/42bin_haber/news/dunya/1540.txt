Londra'da Kıbrıs tanıtılıyor
 
 İngiltere’nin başkenti Londra’nın sembolleri olan kırmızı otobüsler ile siyah taksiler, Kuzey Kıbrıs Türk Cumhuriyeti’ni tanıtan reklamlarla giydirildi. KKTC İngiltere 2013 turizm tanıtım kampanyası çerçevesinde Londra’da temaslarda bulunan KKTC Turizm, Çevre ve Kültür Bakanı Ünal Üstel, KKTC’nin Londra Temsilciliği’nde basın toplantısı düzenledi. 
 HEDEF TURİST SAYISINI YÜKSELTMEK
  
 
 2013 yılında İngiltere’den KKTC’ye giden turist sayısını artırmayı hedeflediklerini söyleyen Üstel, geçen yıllarda Londra’dan gelen turist sayısında az da olsa düşüş yaşadıklarını kaydetti. Londra’daki 125 adet otobüse KKTC reklamları giydirildiğini ifade eden Ünal Üstel, bu otobüslerin Londra’nın merkezinde sefer yaptığını belirtti. 125 siyah taksiye de KKTC reklamlarının giydirildiğini kaydeden Üstel, "Bu kampanyalarla bu sene hedeflediğimiz rakamların üzerine çıkmayı bekliyoruz. KKTC turizmini istediğimiz noktalara getirmeyi amaçlıyoruz" dedi. Üstel ayrıca, KKTC’nin internet sitesinin yenileneceğini söyledi. 
 YENİ HAVAYOLU HAKKINDA BİLGİ YOK 
 
 Gazetecilerin sorularını da yanıtlayan Üstel, Londra’dan KKTC’ye turist sayısının azalmasının temel nedeninin ulaşımda yaşadıkları zorluklar olduğunu ifade etti. Kapanan Kıbrıs Türk Havayolları (KTHY) yerine yeni bir havayolu açma planı olup olmadığının sorulması üzerine Üstel, "Şu anda bir şey yok" dedi. "KTHY mağdurları Londra’da tazminat kazandı. Konuya ilişkin son durum nedir?" sorusu üzerine ise Ünal Üstel, "Bu konuda henüz bize intikal eden bir şey yok" yanıtını verdi. Bu arada Londra’da KKTC reklamları giydirilen siyah taksilerin içerisinde, KKTC tanıtım kitapçıkları da bulunacak. KKTC’nin Londra Temsilcisi Oya Tuncalı’nın da katıldığı basın toplantısının ardından, temsilcilik önüne KKTC reklamları giydirilmiş bir otobüs ile siyah taksiler getirildi. Bakan Üstel ve Temsilci Tuncalı, otobüs ve taksilerin önünde fotoğraf çektirdi.
  