Sandy mağdurlarına yardım paketi
ABD Temsilciler Meclisi, Sandy kasırgası mağdurlarına yapılacak 50.7 milyar dolarlık yardım paketini onayladı.
 Para, Sandy’de zarar görenlerin sigortaları başta olmak üzere Federal Acil Yönetim Merkezi (FEMA)'nın yaptığı harcamalar ve yollarda meydana gelen tahribatların tekrar düzeltilmesi için harcanacak. Yardım paketi Meclis’te 180’e karşı 241 oyla kabul edildi. Cumhuriyetçiler ile Demokratlar arasında tartışmaya sebep olan paketin ilk dilimi olan 9.7 milyarlık kısmı geçtiğimiz haftalarda kabul edilmişti.
 Yardım paketinin gecikmesinden dolayı New York ve New Jersey valileri Meclis Başkanı John Boehner’e büyük tepki göstermişti. New Jersey Valisi Chris Christie, kasırganın New Jersey eyaletine 29.4 milyar dolara mal olduğunu açıklamıştı. New York Valisi Andrew Cuomo da eyalet adına 30 milyar dolarlık bir zarar açıklamıştı. Cumhuriyetçiler, kasırganın yol açtığı zararın eyalet yetkilileri tarafından abartıldığını ifade ederek, yardım paketinde bazı düzenlemerin yapılmasını istemişti. Demokratlar ise yardım paketinin bir an önce Meclis’ten geçmesi için büyük çaba sarf etti.
 ABD’nin Doğu yakasında etkli olan Sandy kasırgası 140 kişinin ölümüne sebep olmuştu. Kasırgadan dolayı milyonlarca insan günlerce elektriksiz kalmıştı. 
  