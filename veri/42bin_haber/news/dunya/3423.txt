Mescid-i Aksa'daki gerginlik
Arap Birliği, İsrail askerinin Mescid-i Aksa'da Kur'an okuyan kız öğrencilere müdahale etmesini ve yere düşen Kur'an-ı Kerim mushaflarına basarak çiğnemesini sert bir dille kınadı.
İsrail'in Filistin halkına uyguladığı baskılar karşısında acil tedbir alınması çağrısında bulunan Arap Birliği Genel Sekreter Yardımcısı Muhammed Sabih, Mescid-i Aksa'da yaşananların, Arap ve İslam dünyasına bir mesaj olduğunu belirterek, 'Kudüs'e, kutsal değerlerimize ve Müslüman halka yapılan saygısızlık ve insan hakları ihlallerinden biri olan bu zulmü şiddetle kınıyoruz' dedi.

El-Aksa Vakıf ve Kültür Mirası Kurumu'ndan yapılan açıklamada, bu sabah Mescid-i Aksa avlusunda Kur'an okumak için bir araya gelen kız öğrencilere, bir İsrail askerinin müdahalede bulunduğu, müdahale sırasında kız öğrencinin elindeki Kur'an mushafının yere düştüğü ve İsrail askerinin Kur'an'ı ayaklarıyla çiğnediği belirtilmişti.

Olayla ilgili açıklama yapan Raid Salah'ın önderliğindeki 1948 Filistin İslami Hareketi, İsrail askerinin eylemini, İslam ümmetine karşı yapılmış açık bir provokasyon olarak nitelendirmişti.

İsrail yönetiminden henüz açıklama yapılmadı.