Monti yeniden aday olacak
İtalya'nın istifa eden Başbakanı Mario Monti, erken seçimlerde aday olacağını açıkladı. Yeni bir koalisyonun liderliğini üstlenebileceğini söyleyen Monti, yarıştan çekilmediği mesajını verdi. 24-25 Şubat'ta yapılacak olan erken seçimlerde, Monti, bir ''merkez'' koalisyonunun başında olabileceğini duyurdu. 

Bir basın toplantısı düzenleyen Monti, siyasi kariyerine dair günlerdir süren tartışmalara da açıklık getirmiş oldu. 

Senatoda, ''Monti'nin İtalya Ajandası'' başlığıyla bir aday listesi hazırlanacağını söyleyen Monti, Temsilciler Meclisinde oluşturulacak koalisyon için de muhtemelen kendisinin Başbakan adayı olacağını belirtti. 

Monti, geçtiğimiz pazar günü yaptığı açıklamada, eğer reformlarını sürdürebilecek  bir siyasi güç olursa ikinci bir dönem için adaylığını koyabileceğini söylemişti.