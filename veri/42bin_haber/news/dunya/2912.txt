Suriye hükümeti ve muhalefet lideri buluşuyor
Rusya Dışişleri Bakan Yardımcısı Mihail Bogdanov, Suriye Dışişleri Bakanı Velid Muallim ve Suriye Muhalif ve Devrimci Güçler Koalisyonu Başkanı Muaz El Hatip'in ay sonunda Moskova'ya geleceklerini açıkladı.
Ria Novosti'ye ziyaretlerle ilgili açıklamada bulunan Bogdanov, "Muallim'in ziyaret takvimi henüz netleşmedi. Birkaç gün içinde sonuçlanır. Bir iki hafta içinde de El-Hatip gelecek." dedi.

Münih'te 2 Şubat'ta gerçekleşen güvenlik zirvesi çerçevesinde El-Hatip'in Rusya Dışişleri Bakanı Sergey Lavrov'la görüştüğünü hatırlatan Rus diplomat, Lavrov'un El-Hatip'i Rusya'ya davet ettiğini hatırlattı.

Moskova'nın talep olması durumunda Suriye yönetimi ile muhalefeti arasında görüşme sürecine her zaman katkı vermeye hazır olduğunu vurgulayan Bogdanov, "Eğer kendileri talep eder ve hazır olduklarını ifade ederse, temas için zemin oluşturmaya her zaman hazırız. Eğer onlar görüşmek istiyorsa, bunu memnuniyetle karşılarız" ifadelerini kullandı.

"ESED SONUNA KADAR SAVAŞACAK, ALTERNATİFİ YOK"

Diğer taraftan Rusya Parlamentosu alt kanadı Duma Uluslar arası İlişkiler Komisyonu Başkanı Aleksey Puşkov, Suriye'de yaşanan iç savaşla ilgili dış güçleri suçladı. 

Suriye lideri Beşşar Esed'in dış güçlerin müdahalesi olmaması durumunda ülkede kontrolü sağlayabileceğini iddia eden Puşkov, "Esed sonuna kadar savaşacak. Alternatifi yok. O hala ordu ve özel birlikler üzerindeki kontrolü elinde tutuyor. Eğer muhalif güçlere dışarıdan maddi ve silah desteği gelmese, Esed kontrolü yeniden sağlayabilir" değerlendirmesinde bulundu.

ABD'nin Rusya'nın tezine yaklaştığını ve Esed'in ayrılması durumunda bölgede istikrarsızlığın artacağını kaydeden Puşkov, "İsyancıların herhangi bir idari yapısı yok. Hükümetin ise var. Amerika her şeyin yıkılması durumunda, ikinci bir Afganistan'ın oluşacağını anlamaya başladı." dedi. Puşkov'a göre Moskova, Esed'in önce ayrılması sonra da siyasi değişim sürecinin başlaması yönündeki yaklaşıma karşı.