Hansel ve Gratel gerçek oldu
Belarus'un başkenti Minsk'te sergilenen bir oda görenleri şaşkına çeviriyor. Normal bir oturma odasındaki tüm eşyaların bulunduğu odanın en önemli özelliği, içerisindeki her şeyin çikolatadan yapılmış olması.
Başkent Minsk'teki bir alışveriş merkezinde sergilenen odayla ilgili olarak basına açıklama yapan ünlü çikolata heykeltıraşı Elena Klement, sergilenen 20 metrekarelik odada 50'den fazla eşya bulunduğunu söyledi. Odada bulunan mobilya, şömine, halı, saat, çiçek ve köpek figürü dahil her şeyin gerçeğiyle birebir formatta üretildiğini kaydeden Klement, odanın dünyada benzerinin olmadığını ifade etti.

Odanın yapım aşamasında 600 kilogram malzeme harcandığını belirten Klement, "Bu malzemelerin inşa süreci oldukça ilginç. Çikolatalara biçim verebilmek için eksi 35-40 derecede çalıştık. Çünkü sıcaklık biraz fazla olursa çikolata eriyor ve şeklini kaybediyor. Biraz fazla yağ koysanız hemen sertleşiyor. Bu yüzden özel sıcaklığında çalışmamız gerekiyor. Zor bir çalışma ancak zevkli. Ayrıca çalışırken ortaya çıkan koku insana inanılmaz bir haz veriyor." dedi.

Dünyaca ünlü çocuk masalı Hansel ve Gratel'de yer alan çikolatadan yapılma evi andıran "Çikolata oda" Minsk'te bulunan "All" adlı alışveriş merkezinde 14 Nisana kadar ziyaretçilerini ağırlayacak.