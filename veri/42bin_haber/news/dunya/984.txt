Mal varlığı 31 sayfa tuttu
Gürcistan yasaları gereği mal beyanında bulunan Başbakan Bidzina İvanişvili'nin mal varlığı açıklandı.

Gürcistan'ın en zengini ve dünyadaki en zengin Gürcü olarak kabul edilen İvanişvili'nin mal varlığı listesi otuz bir sayfa tuttu.

İvanişvili'nin mal varlığı listesinde, kendisi ve eşi Yekatirina Khvedelidze'ye ait Rusya ve Gürcistan'da yüzlerle gayrimenkul ve arsa, onlarca şirkete ait hisse ve tahvil senedi tek tek gösterildi.

Listede, İvanişvili ve ailesinin yaptığı yardımlar ise gider olarak yer aldı.

Gürcistan'da diğer hükümet üyeleri de mal beyanında bulundu.

Hükümette, Başbakandan sonra en zengin kişinin, Enerji ve Tabii Kaynaklar Bakanı, eski futbolcu Kakha Kaladze olduğu ortaya çıktı.

Kaladze'nin, Gürcistan'da yedi arsa, üç apartman dairesi, üç müstakil ev, Ukrayna'da daire ve ev, 9 lüks otomobil ve iki motosiklet sahibi olduğu belirtildi.

Ünlü ressamlara ait 6 tabloya sahip Kaladze'nin, yaklaşık sekiz milyon dolarlık tahvil ve hisse senedi bulunduğu kaydedildi.

Gürcistan yasaları gereği, yetkililerin, göreve geldikten en geç iki ay sonra mal beyanında bulunma zorunluluğu bulunuyor.

Devlet görevlilerinin mal beyanında bulunması her yıl tekrarlanıyor ve bir önceki yılla karşılaştırılıyor.