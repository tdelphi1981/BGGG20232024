Polis önce el koydu, ardından sahiplerine sattı
Rusya'da iki polis memuru 1 milyon dolar rüşvet alma suçundan gözaltına alındı. El konulan malları sahiplerine satmaya çalışırken yakalanan zanlılar, mahkemeye sevk edildi.
 Rusya'nın başkenti Moskova yakınlarındaki Mıtışi bölgesinde bulunan depolarda polisin gerçekleştirdiği operasyon sonucu yaklaşık 20 bin kutu ayakkabıya el kondu. Çinli işletmecilere ait olduğu belirlenen mallar polis tarafından depoya kaldırıldı.
 Konuyla ilgili olarak basına açıklama yapan Rusya Soruşturma Komisyonu Sözcüsü Vladimir Markin, 2 polis memurunun, ayakkabıları para karşılığında geri vermek için sahipleriyle anlaştığını söyledi. Zanlıların parayı almak için "Aracı" kullandığını ifade eden Markin, aracının bir kafede 1,2 milyon rubleyi alırken suçüstü yakalandığını kaydetti.
 Ele geçirilen paranın, işletmecilerden talep edilen paranın son kısmı olduğunun öğrenildiğini belirten Komisyon sözcüsü, aynı anda polis memurlarının da gözaltına alındığını kaydetti. Markin, "Aracı tarafından 1 milyon dolar taksit halinde 2 polis memuruna iletilmiş. Bunun karşılığında da polisler el konulan malın 13 bin adedini işletmecilere iade etmiş." dedi.
 Polis memurları hakkında, "Büyük ölçekli rüşvet almaya tam teşebbüs" suçundan dava açıldığı belirtildi.
 CİHAN
  