Cezayir'deki rehine krizi sona erdi
Cezayir İçişleri Bakanlığı, rehine operasyonlarında, 32 teröristin öldürüldüğünü, 23 rehinenin hayatını kaybettiğini bildirdi.
Cezayir İçişleri Bakanlığı, Ayn Emnas bölgesindeki doğalgaz tesisinde silahlı grupların elinde bulunan rehinelerin kurtarılması amacıyla düzenlenen operasyonlarda, kesin olmayan sonuçlara göre 32 teröristin öldürüldüğünü, çoğu Batılı 23 rehinenin ise hayatını kaybettiğini bildirdi. 

Bakanlıktan yapılan açıklamada, operasyonlarda 685 Cezayirli işçi ve 107 yabancı rehinenin kurtarıldığı da belirtildi. 

İngiliz bakandan açıklama
İngiltere Savunma Bakanı Philip Hammond, yaptığı açıklamada, bir doğalgaz tesisinde dört gündür devam eden krizin Cezayirli yetkililer tarafından sona erdirildiğini ancak hayatını kaybedenler olduğunu belirtti. 

Bu arada, İngiltere'nin Cezayir Büyükelçisi'nin Ayn Emnas bölgesinde bulunan doğalgaz tesislerinde bugün incelemelerde bulunması bekleniyor. 

Cezayir'in İlizi kentinin Ayn Emnas bölgesindeki doğalgaz tesislerine gerçekleştirilen saldırıyı, Mağrib El Kaide Örgütü'nden ayrılan 'Kanla İmza Atanlar Tugayı' üstlenmişti. Liderliğini Cezayir asıllı Muhtar Bin Muhtar'ın yaptığı örgüt, Mali'ye askeri müdahalenin durdurulmasını talep ediyor.

Cezayir Sonatrach, İngiliz BP ve Norveç Statoil enerji şirketlerinin oluşturduğu konsorsiyum tarafından işletilen tesisteki rehine olayında birçok milletten kişinin alıkonulduğu bildirilmişti. 

10 Japon'dan hala haber alınamıyor

Japon yetkililer, Cezayir'deki rehine krizinin sona ermesinin ardından, 10 çalışanlarından hala haber alamadıklarını açıkladı.

JGC Corp şirketi sözcüsü Takeşi Endo, olayın yaşandığı Ayn Emnas bölgesinde görev yapan 10 Japon çalışanından, krizin bitmesinin üzerinden saatler geçmesine rağmen hala haber alamadıklarını belirtti.

Dün gece Japonya Başbakanı Şinzo Abe de 10 çalışanla ilgili Cezayirli yetkililerden "çok kötü bir haber" aldığını açıklamış, ancak detay vermemişti.

Öte yandan, Filipinler, rehine krizinin yaşandığı santralde görevli 39 çalışanının bugün ülkeye döneceğini duyurdu.

Filipinler Dışişleri Bakanı sözcüsü Raul Hernandez, bölgede çalışan 52 Filipinler vatandaşından 39'unun Londra üzerinden Filipinler'in başkenti Manila'ya doğru yola çıktığını ifade etti.

Dün, krizin sona erdiğinin duyurulmasının ardından, Cezayir İçişleri Bakanlığı, Ayn Emnas bölgesindeki doğalgaz tesisinde silahlı grupların elinde bulunan rehinelerin kurtarılması amacıyla düzenlenen operasyonlarda, kesin olmayan sonuçlara göre 32 teröristin öldürüldüğünü, çoğu Batılı 23 rehinenin ise hayatını kaybettiğini bildirilmişti.

Bakanlıktan yapılan açıklamada, Cezayir Sonatrach, İngiliz BP ve Norveç Statoil enerji şirketlerinin oluşturduğu konsorsiyum tarafından işletilen tesise yönelik yapılan operasyonlarda, 685 Cezayirli işçi ve 107 yabancı rehinenin kurtarıldığı da belirtilmişti.

Cezayir'in İlizi kentinin Ayn Emnas bölgesindeki doğalgaz tesislerine gerçekleştirilen saldırıyı, Mağrib El Kaide Örgütü'nden ayrılan 'Kanla İmza Atanlar Tugayı' üstlenmiş, liderliğini Cezayir asıllı Muhtar Bin Muhtar'ın yaptığı örgüt, Mali'ye askeri müdahalenin durdurulmasını talep etmişti.