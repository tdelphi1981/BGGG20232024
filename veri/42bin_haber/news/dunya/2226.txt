Suriye'den misilleme tehdidi
Suriye, Lübnan'daki büyükelçisinin "Sürpriz bir misilleme olabilir" açıklamasının ardından, İsrail'e tepkisini Birleşmiş Milletler'e taşıdı.(CNN TÜRK) -- Dışişleri Bakanlığı'ndan BM'ye yazılan mektupta, "Saldırının yaratacağı sonuçlardan İsrail ve onu Güvenlik Konseyi'nde koruyan müttefikleri sorumludur" denildi. 

Suriye Devlet Televizyonu'nda bir bölümüne yer verilen mektupta "Suriye'nin topraklarını ve egemenliğini savunma hakkı saklıdır" denildi. 

Esad yönetimi, İsrail uçaklarının Golan Tepeleri üzerinde uçtuğu iddiasını da dile getiriyor.
 
Golan'da görev yapan Birleşmiş Milletler gücünün komutanına protesto notası verildi. İsrail'in operasyonunun Golan yönüyle de çatışmasızlık anlaşmasına aykırı olduğu vurgulandı. 

BM, "Golan üzerinde İsrail uçağı saptanmadı" dedi, o sırada havanın kötü olduğuna da değindi.  

BM Genel Sekreteri Ban Ki-Mun ise "endişeliyim" dediği açıklamasında, egemenlik haklarına saygı çağrısı yaptı. 

Suriye'nin müttefikleri saldırıya ilişkin sert mesajlar veriyor. İran Dışişleri Bakan Yardımcısı "Bu saldırının Tel Aviv için ciddi sonuçları olacaktır" diye konuştu.

Rus Dışişleri Bakanlığı "Eğer bu bilgiler doğruysa, egemen bir ülkenin topraklarına sebepsiz bir saldırı kabul edilemez" dedi.