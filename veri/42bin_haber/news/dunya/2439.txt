Mısır'da göstericilerle polis arasında gerginlik
Mısır'da binlerce kişi Garbiya'da valilik binasının etrafında protesto gösterisi düzenledi. Göstericiler, Halk Akımı üyesi Muhammed el-Cündi'nin güvenlik güçlerinin işkencesi sonucu öldüğü iddiası üzerine valilik binasının etrafında toplanarak yönetim karşıtı sloganlar attı.

Garbiya Emniyet Müdürü'nün konutunun önündeki zırhlı araçları ateşe veren göstericilerin merkez karakol sayılan Tanta polis karakoluna taşlarla saldırdığı bildirildi.

Güvenlik güçleri, göstericileri göz yaşartıcı bombayla müdahalede bulunarak dağıttı. Göstericilerden birinin gözünden yaralandığı öğrenildi.

Çok sayıda Mısırlı, muhalif Halk Akımı üyesi Cündi'yi son yolculuğuna uğurlamıştı.

Muhalif partiler, Cündi'nin güvenlik güçlerinin işkencesi sonucu öldüğünü iddia ederken resmi makamlardan, ölüm sebebinin araştırılması için soruşturma açılacağı açıklaması yapılmıştı.

Mısır'ın farklı illerinde 25 Ocak devriminin yıl dönümünde başlayan gösterilerde ölenlerin sayısı, Cündi'nin ölümüyle 60'a yükselmiş oldu.