Chavez karşıtı muhalifler gösteri düzenledi
Venezuela'da, Devlet Başkanı Chavez'in sağlık durumuna ilişkin hükümetten bilgi talep eden yüzlerce kişi gösteri düzenledi. Küba'da gördüğü kanser tedavisinin ardından ülkesine dönen ve halkın karşısına henüz çıkmayan Chavez'in sağlık durumuyla ilgili hükümetin bilgi vermesini talep eden yüzlerce muhalifin gösteri düzenlediği bildirildi.

 Muhalefet liderleri, Chavez'e uygulanan tanı ve tedavinin gizli bir şekilde yürütülmesini eleştirerek, birçok Venezuelalının, hükümetten devlet başkanının sağlık durumuyla ilgili tüm gerçekleri açıklamasını talep ettiğini dile getirdiler.

 Caracas Belediye Başkanı Antonio Ledezma, gösteride yaptığı konuşmada, "Biz buraya halkın gerçeği istediğini söylemeye geldik" dedi. Chavez, 11 Aralık'ta geçirdiği ameliyattan bu yana halkın karşısına çıkmazken, bu sürede hükümet tarafından birkaç fotoğrafı yayımlandı.