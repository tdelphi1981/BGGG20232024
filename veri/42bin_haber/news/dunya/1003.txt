Putin, Amerikan karşıtı yasayı onayladı
Rusya Devlet Başkanı Vladimir Putin, Amerikalı vatandaşların Rus kimsesiz çocukları evlat edinmelerini yasaklayan kanunu onayladı.
 Rusya parlamentosu alt kanadı Duma ve üst kanadı Federasyon Konseyi’nde kabul edilerek Kremlin’e sunulan yasa, Washington’un ‘Magnitski yasasına’ karşı diplomatik bir adım olarak geliştirildi.
 Kremlin’den yapılan açıklamada Putin’in kimsesiz çocuklara yönelik desteğin artırılmasına yönelik yeni bir yasayı da kabul ettiği belirtildi.
 Rusya Devlet Başkanı Putin, dün yasayı kabul edeceğini açıklamış, bunu imzalamamak için herhangi bir gerekçe görmediğini ifade etmişti. Amerikalı yetkililerin evlat edinilen Rus çocuklarının denetimi ile ilgili yeterli ilgiyi göstermediğini kaydeden Putin, “Dünyada bizim yaşam koşullarımızdan çok daha iyi durumda olan birçok yer var. Çocuklarımıza oraları mı göndereceğiz? Bizde mi oralara gidelim?” sorusu yöneltmişti.
 Putin’in yasayı onaylamasının ardından Amerikalı ailelerle adaptasyon sürecinde olan 46 çocuk Rusya’da kalmış oldu. Rusya hükümetinden bazı üyeler ve Rusya Dışişleri Bakanı Sergey Lavrov yasayı eleştirenler arasında yer alıyor.
 AMERİKALILAR 60 BİN RUS ÇOCUĞU EVLATLIK EDİNDİ
 UNICEF’in verilerine göre Rusya’da 740 bin civarında kimsesiz çocuk bulunuyor. Son 20 yıl içinde 60 binin üzerinde Rus çocuk Amerikalı ailelere evlatlık verildi.
 İki ülkeyi diplomatik savaşın eşiğine getiren olaylar 2007’de Sergey Magnitski’nin avukatı olduğu bir şirkete düzenlenen baskın sonrası yetkilileri rüşvet istemekle suçlaması ile başladı. Gözaltına alınan Magnitski bir yıla yakın kaldığı hapishanede 2009’da yaşamını yitirdi. Rusya soruşturma sonunda hapishane sağlık görevlilerinin ihmali olduğunu belirtirken, ABD’nin olaya sert tepki göstermesi Kremlin’i rahatsız etti. Kremlin’e göre Washington Rusya’nın içişlerine müdahalede bulunuyordu. Sonuçta ABD Kongresi Magnitski olayına karıştıkları gerekçesi ile 60 civarında Rus bürokratın ülkeye girişini engelleyen Magnitski Yasasını kabul etti.
 "YAKOVLEV" YASASI
 Rusya da buna karşılık ABD’nin Rus çocuklarını evlat edinmesini yasaklayan kararı aldı. Gerekçe ise 2008’de bir Amerikalı ailenin arabanın içinde unuttukları evlatlık Rusya vatandaşı Dmitri Yakovlev’in ölümüne neden olmaları. Duma’ya göre bu ve benzeri şekillerde 20’ye yakın çocuk ABD’de yaşamlarını yitirdi. ABD ‘Dmitri Yakovlev’in ismi ile anılan yasanın onaylanması durumunda Duma milletvekillerini de Magnitski listesine eklemekle tehdit ediyor. Moskova yasayı yarın Federasyon Konseyi’nde ele alacak.
 Rusya Kamuoyu Şirketi’nin yaptığı ankete göre ise halkın yüzde 53’ünü Yakovlev yasasını destekliyor. Yüzde 21 yasaya karşı çıkarken, yüzde 21 kararsız.
  