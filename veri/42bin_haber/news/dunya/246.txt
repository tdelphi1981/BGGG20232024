'New York Karası'
ABD'yi yıkıp geçen Sandy kasırgasının 'karanlık' yüzü... Ölü sayısının 106'ya çıktığı felakette, New York'taki 2.5 milyon kişi hala elektriksiz. Gıdalar dağıtılan buzlarla korunuyor. Su yok, benzin ise karaborsada
 Amerika Birleşik Devletleri, Sandy'nin yıkımını atlatmakta güçlük çekiyor. Ülkede felaketten en çok etkilenen kentlerden biri olan New York'un büyük bir bölümü hala elektriğe kavuşabilmiş değil. Ülke genelinde de yaklaşık 2.5 milyon kişi karanlıkta. Yetkililer, bazı bölgelere elektrik verilmesinin 11 Kasım tarihini bulabileceğini belirtiliyor. İşte kasırganın 6. 
 gününde son durum...
 ÖLÜ sayısı 106 olarak açıklandı. Yetkililer, sayının artış gösterebileceği uyarısında bulundu.
 AFET bölgelerinde özellikle temiz su sıkıntısı devam ediyor. New York'ta sokaklarda içme suyu dağıtılmaya başlandı. Elektrik yokluğunda yiyeceklerini taze tutabilmeleri için halka buz da veriliyor. 
 HASAR gören New York limanına tankerlerin yanaşamaması yakıt sıkıntısını artırdı. New York ve New Jersey'deki benzin istasyonlarının yarıdan fazlası kapalı.
 TEK-ÇİFT PLAKA DÖNEMİ BAŞLADI
 AÇIK olan istasyonlarda ise geceden sıraya giren felaketzedeler, bir bidon yakıt için kilometrelerce uzunluktaki kuyruklarda saatlerce bekliyor. Bazı bölgelerde de karaborsada yüksek fiyatlara satış yapılıyor.
 NEW York ve New Jersey başta olmak üzere bazı bölgelerde 'tek-çift' plaka uygulaması başlatıldı. Buna göre günün tarihine uyan plakalara benzin verilecek.