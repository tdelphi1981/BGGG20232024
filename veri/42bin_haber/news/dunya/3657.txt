Çin'de grizu patlaması: 21 ölü
Çin'in güneyindeki Guicou eyaletinde meydana gelen grizu patlamasında 21 kişinin öldüğü, dört kişinin kayıp olduğu bildirildi.
Şinhua ajansının haberine göre, Şueypan kentinin Şueyçıng kasabasında meydana gelen kaza esnasında madende 83 işçi çalışıyordu. 21 işçinin cesedine ulaşıldığı ve 58 kişinin madenden sağ olarak kurtulduğu açıklandı.

Yetkililer, kayıp olan dört kişi için arama-kurtarma çalışmalarının sürdüğünü belirtti.

Maden kazalarının rutin olarak yaşandığı Çin'de geçen yıl resmi verilere göre, 1384 işçi kazalarda hayatını kaybetti.

Hükümetin aldığı denetimi sıklaştırma tedbirleriyle maden kazalarında son yıllarda düşüş olduğu, fakat birçok maden işletmesinin, halen güvenlik tedbirlerini göz ardı ederek çalışmaya devam ettiği vurgulanıyor.