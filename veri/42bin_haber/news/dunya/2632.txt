Rusya devletinin mal varlığı açıklandı
Rusya devletinin sahip olduğu şirket, hisse ve mal varlığının ülke gayri safi milli hasılasından yüzde 50 daha fazla olduğu ortaya çıktı.
Rusya Federal Devlet Mülk Yönetimi Ajansı'nın verilerine göre 2300 anonim şirket, 1800 federal devlet şirketi, 20 binin üzerinde kuruluş, 250 bin hükümet tesisi ve 553 milyon hektarı bulan 238 bin ayrı arazinin toplam değerinin 3,3 trilyon dolar olduğu açıklandı.

Rusya Ekonomi Bakanı Andrey Belousov konu ile ilgili yaptığı açıklamada, "Devletin sahip olduğu ekonomideki toplam değer 100 trilyon rubleyi (3,3 trilyon dolar) geçiyor." dedi.

Resmi verilere göre 2012 ülke gayri safi milli hasılası 62 trilyon ruble (2,1 trilyon dolar) olarak gerçekleşmişti. 

Rusya yönetimine göre devletin ekonomideki varlığının azaltılması gerekiyor. Başbakan Dmitri Medvedev, devlet başkanı olduğu dönemde özelleştirme paketi hazırlanmasını istemiş ve hükümet üyelerinin devlet ajanslarında yönetim kurullarından çıkarılmasını kararlaştırmıştı. 

Hükümet toplantısında konuyu yeniden gündeme getiren Medvedev, şirket yönetim kurulu üyelerinin daha şeffaf ve objektif kriterlerle belirlenmesinin zorunlu olduğunu söyledi.