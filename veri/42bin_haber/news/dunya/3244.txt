Çinde 247 "kanser köyü" var
Elde ettiği ekonomik gelişmeye paralel olarak çevre kirliliğinin hat safhaya ulaştığı Çin'de, 247 "kanser köyü" olduğu açıklandı.
Çin'in devlet medyasındaki haberlere göre, Çin Çevre Koruma Bakanlığı'nın bu ayın başlarında söz konusu köylerin varlığını itiraf etti. Bakanlık, köylülerdeki yüksek kanser oranlarında ana etkenin kirlilik olduğunu açıklaması ve ardından bugün yayınlanan 'kanser köyleri haritası' kamuoyunun dikkatini çekti.

Haritada yerleri belirtilen söz konusu köyler, Çinli bir üniversite öğrenci tarafından yapılan araştırmalar ve medyada çıkan haberler baz alınarak hazırladı.

Haritaya göre, kanser köyleri Çin'in 27 bölgesinde bulunuyor ve büyük oranda da Çin'in ortasındaki Hunan ve doğudaki Jiangsu eyaletlerinde yer alıyor.

Bu köylerin varlığı, birkaç yıl önce de Çinli aktivist Deng Fei tarafından yayınlanmıştı. Ancak o zaman rakamlar yüzün üzerinde idi. Şimdi ise rakamların 300'e yaklaşması büyük tepki alıyor.

SUS! PAYI 11 DOLAR

Jiangsu eyaletinin Yancheng şehrine bağlı Yangqiao köyünde 20 köylü, 2001-2004 yılları arasında akciğer ve yemek borusu kanserinden ölmüştü. Hava bu köyde o kadar kirli ki, köylüler uyurken, ağız ve burunlarını ıslak havlularla sarıyor. Aynı şehrin Dongjin köyünde ise yaklaşık yüz köylü 2001-2006 yılları arasında bir kimya şirketine ait fabrikanın yol açtığı kirlilikten dolayı yine kanserden ölmüştü.

China Business Journal'un haberine göre de, söz konusu şirket, kurbanlar tarafından dava edilince "sübvansiyon" olarak her köylüye 70 yuan (11 dolar) teklif etmişti.

Henan şehrindeki bir köyde ise 4 yıl içinde 79 köylü hızla artan kağıt işleme fabrikalarının nehre akıttığı zararlı atıklar sonucunda kanserden yaşamını yitirmişti. Bu nehir mürekkep gibi siyaha bürünmüştü.

Çin Çevre Bakanlığı, çevreye kimyasalların getirdiği riskleri önlemek ve kontrol etmek için bir plan yayınlamıştı. Çin'in halen bazı gelişmiş ülkelerde insan sağlığı ve çevreyi tehdit eden yasaklanmış zararlı kimyasalları ürettiğini söyleyen Çin Çevre Bakanlığı, bazı nehirlerde, göllerde ve deniz kıyılarında, hayvanlarda ve insanlarda çeşitli kimyasalları tespit ettiklerini belirtti.

Devlet medyasının haberine göre, zararlı kimyasallar, su ve hava kirliliğiyle bağlantılı bir çok ciddi çevre sorununa neden olduğunu kabul eden Bakanlık, 'kanser köy' ve diğer ciddi sağlık ve sosyal sorunlarının bazı bölgelerde ortaya çıktığını ve içme suyu krizlerinin birçok bölgeyi vurduğuna dikkat çekti. Bakanlığın planına göre, 2020'ye kadar yeraltı sularını kirletici kaynaklar sıkı gözetim altına alınacak.

Toprak ve Kaynaklar Bakanlığı'nın 2011 verilerine göre, Çin'in 200 şehrindeki yeraltı kaynaklarının yüzde 55'i kötü yada çok kötü kalitede bulunuyor.

'YERALTI SULARININ YÜZDE 60'I İÇİLEMEZ'

Pekin Haberleri gazetesinin dünkü haberine göre ise 2000 ile 2002 yılları arasında bakanlıkça yürütülen bir çalışmada, yeraltı sularının yüzde 60'ının içilemez olduğu ortaya çıktı.

Çin medyasındaki haberlerde, ülkedeki ciddi su kirliliğinin köylerde kansere neden olduğu, hatta bu suları içen inek ve koyunlarda kısırlık görüldüğü kaydedildi.

Çin'de son yıllarda, çevreyi kirlettiği ve ciddi sağlık sorunlarına yol açtığı gerekçesiyle halkın söz konusu fabrikalara tepkisi giderek artıyor. Hatta bu konuda yer yer protestolar ve şiddet yaşanıyor.

Ülkedeki son kirlilik skandalı doğudaki Weifang şehrine yaşanmıştı. Buradaki bir kimya fabrikası, yıllarca yeraltı suyunu kirleten ve kanser tehdidine yol açan kimyasal atıklarını boşaltmıştı.

Haberlerde, şehir yönetiminin, yeraltına kanunsuz atık boşaltan fabrikaları haber vermeleri halinde kendilerine 100 bin yuan (16 bin dolar) para verileceğini yazdı. Bunun ardından şu ana kadar burada çevreyi kirleten fabrikalara rastlanmadığı ileri sürüldü.

Çin, Pekin Olimpiyatları'nın yapıldığı 2008 yılında, kirlilikle mücadeleye daha fazla ağırlık vermek için Devlet Çevre Koruma İdaresi'ni bakanlık seviyesine yükseltmişti. Ancak Çin'deki Bakanlıkların, çok güçlü devlet şirketlerine sözünü geçiremediği ve bunun Başbakan yada Cumhurbaşkanı seviyesinde ele alınması gerektiği görüşü savunuluyor.

PEKİN'E KAR YAĞDI

Öte yandan Pekin'e bu sabah kar yağdı. Pekin'e bugün yağan kara rağmen hava kirliliği devam ediyor. Bugün PM 2.5 oranı 150-200 civarında seyretti. Bu oran sağlıksız olarak kabul ediliyor. Pekin'de hava kirliliğinin oluşmaması için şimdilik tek çare rüzgârın esmesi. Ancak halk, yağan kardan da umutlu. Yarın havanın temiz olması umut ediliyor.

Pekin'de metrekareye düşen sağlığa zararlı partikül oranı (PM 2.5) birkaç hafta önce 900'e çıkmıştı. 
Dünya Sağlık Örgütü'ne (DSÖ) göre kabul edilebilir PM 2.5 oranı seviyesi 20. Halk şimdilerde hava kirliliğinden koruyan maskeleri daha çok almaya başladı.