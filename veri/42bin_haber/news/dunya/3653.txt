'Dilenciler insan değil, kanser'
İspanya'nın başkenti Madrid'de, yaklaşık 4 sene önce bir evsizi döverek komalık eden ve Neonazi olduğu iddia edilen 5 kişi dün hakim karşısında çıktı.
İspanya Ulusal Mahkemesi'nde görülen davada 2 sanığın avukatlığını yapan 90 yaşındaki Angel Pelluz'un savunması büyük tepki topladı.

Pelluz, sokakta yaşayanları ve dilencileri kastederek, "bunlar insan değil" ve "toplumun kesilip atılması gereken kanseridir" ifadelerini kullandı.

İspanyol Anayasası'nda dilencilere ve başıboşlara değinilmediğinden yakınan Angel Pelluz, "Hiç bir şey yapmak istemeyen başıboşlar parazit gibi tepki çekerler. Bunlar insan değil. Hayatlarında hiç çalışmamışlar. Bende bir kanser olduğu zaman doktor sıcak mendil koymuyor, kesip çıkarıyor. Bu da aynısı." dedi.

23 Ağustos 2009 tarihinde Madrid'in Arcipreste de Hita caddesinde yaşanan olayda, Mykhaylo T., Javier R.B., Enrique Simon G.C., Maria Leticia G.D. ve Ivan L.G. fotoğraf çekme kulübesinde uyuyan bir evsizi döverek komalık etmişti.

Başına aldığı darbelerden dolayı beyninde hasar meydana gelen yoksul konuşma yeteneğini kaybetmiş ve tedavisi 541 gün sürmüştü. 

Bugün söz konusu mağdurun da ifade vereceği davada sanıklar için 10 ila 12'şer yıl hapis ve 300 bin Euro para cezası isteniyor.