İran, Körfez ülkelerini suçladı
İran Dışişleri Bakanlığı Sözcüsü Ramin Mihmanperest, Körfez İşbirliği Konseyi (KİK) zirvesi kapanış bildirisinde, ülkesine yönelik suçlamalara işaret ederek, "Körfez ülkelerinin ithamları, iç sorunlarının sorumluluğunu başkasına yükleme çabasıdır" diye konuştu. KİK'in 33. zirve toplantısının ardından duyurulan "İran'ın bölgede gerginliği artırıcı ve istikrarı bozucu politikalarına son vermesi gerektiği ve Körfez ülkelerinin içişlerine karışmasının kınandığı" sonuç bildirgesinin ardından ilk resmi tepki İran Dışişleri Bakanlığı Sözcüsü Ramin Mihmanperest tarafından geldi.

İran'ın yarı resmi haber ajansı Fars'ın haberine göre, İran Dışişleri Bakanlığı Sözcüsü Ramin Mihmanperest, "KİK zirve toplantısı sonuç bildirgesindeki İran'a yönelik suçlamalar, bölge ülkelerinin kendi iç sorunlarının sorumluluğunu başkasına yükleme çabasıdır" dedi.

Mihmanperest, sonuç bildirgesinde yer alan "İran'ın, Birleşik Arap Emirlikleri'ne (BAE) ait üç adayı işgal ettiği" yönündeki iddialara ilişkin ise "Söz konusu adalar İran'ın ayrılmaz bir parçasıdır. BAE'nin iddiaları bu gerçeği değiştiremez" diye konuştu.