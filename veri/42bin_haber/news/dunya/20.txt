Davutoğlu, Samaras ile görüştü
Dışişleri Bakanı Ahmet Davutoğlu, Atina temasları çerçevesinde Yunanistan Başbakanı Antonis Samaras ile görüştü.
 Başbakanlıkta yaklaşık bir saat süren görüşmede, Türk-Yunan ilişkileri, Suriye özelinde bölgesel gelişmelerin ele alındığı öğrenildi. Başbakan Samaras'ın yasadışı göçle mücadele konusunu da gündeme getirdiği bildirildi.
 Davutoğlu, Yunan Parlamentosu Başkanı Evangelos Meymarakis ile görüşmesinde ise bütün Ege'nin dostluk ve barış için her türlü işbirliğine açık bir deniz olmasını arzu ettiğini söyledi.
 Meymarakis ise çevredeki büyük sorunların iki ülkeyi bölgede olgun ve tutarlı bir şekilde barışa katkı sağlamaya mecbur ettiğini belirtti.
 Davutoğlu ve Yunanistan Dışişleri Bakanı Dimitris Avramopulos'un, iki ülke ilişkilerine olumlu yaklaşımlarından dolayı memnuniyetini dile getiren Meymerakis, iki ülke arasında ikincisi yapılması planlanan Yüksek Düzeyli İşbirliği Konseyi toplantısı çerçevesinde ele alınacak konuların iki ülke hükümetleri tarafından onaylanacağını düşündüğünü kaydetti. Meimerakis, "Önümüzde uzun bir yol var, bunları aşabiliriz" dedi.
 Davutoğlu ve beraberindeki heyet daha sonra Dışişleri Bakanlığına geçerek Yunanistan Dışişleri Avramopulos ile görüştü. İki bakan görüşmelerin ardından ortak basın toplantısı düzenleyecek.
  