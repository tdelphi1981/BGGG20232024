Suriye'deki gruplar birleşti
 
 Suriye’nin kuzeyinde etkili olan silahlı grupların yayımladığı ortak bildiride şu ifadeler yer aldı "İşte Esad rejimini düşürüp sevgili Şam topraklarından kaldırmak için savaşan ve İslami bir toplum kurmaya çalışan, Suriye İslami Cephesi’nden Ahraru’ş Şam Tugayları, El Fecru’l İslamiyye Hareketi, Et Taliatu’l İslamiyye ve El İmanu’l Mukatile Tugaylarındaki kardeşleriniz yine aynı cephenin çatısı altında Ahraru’ş Şam El İslamiyye Hareketi adı altında tamamen birleşmeye karar verdi." 
 CANLI BOMBA EYLEMİ YAPMIŞTI
  
 Özgür Suriye Ordusu (ÖSO) çatısı altında faaliyet göstermeyen irili ufaklı bağımsız gruplar arasında en güçlüleri olarak Ahrar’uş Şam (Şam’ın Özgürleri), Nusra Cephesi, Sukuru’ş-Şam Tugayı (Şam Kartalları) ve Süleyman el-Mukatile Tugayı, El Fecr’ul İslamiyye Hareketi geliyor. El-Fatih Ebu Muhammed el-Golani’nin liderliğini yaptığı Nusra Cephesi, 2011’de Şam ve Halep’te hükümet ve istihbarat binaları gibi hedeflere düzenlediği canlı bomba eylemleriyle kamuoyunun gündemine geldi. 
 HALK ONLARA SEMPATİ BESLİYOR 
 
 Ahrar’uş Şam Hareketi ise sadece Esad güçleriyle çarpışmayı yöntem edinmeleri, ÖSO’ya yardım etmeleri ve sivillere insani yardım geçişlerini korumaları sebebiyle halk arasında sempatiyle karşılanıyor. Özellikle İdlib ve Halep kırsalında etkin olan hareket, Halep kent merkezinde de etkin gruplar arasında yer alıyor. El Fecr’ul İslamiyye Hareketi ise genellikle askeri havaalanların ve cephaneliklerin kuşatılmasında rol alıyor. Sukuru’ş-Şam Tugayı (Şam Kartalları) da İdlib kırsalı başta olmak üzere Halep’te "Şuheda Birliği", Şam’da "Ammar Bin Yasir Birliği" adı altında faaliyet gösteriyor. Sukuru’ş Şam da Esad Ordusu’na yönelik operasyonel eylemler düzenliyor. Bu gruplar dışında Süleyman el-Mukatile Tugayı gibi yerel ve küçük oluşumlar da mevcut. 
 DESTEK ARTACAK 
 
 Yerel kaynaklar, İdlib ve Halep kırsalında etkin olan Ahraru’ş Şam (Şam’ın Özgürleri) Tugayları, El Fecr’ul İslamiyye (İslam’ın Gündoğumu) Hareketi, Et-Taliatu’l İslamiyye (İslami Öncüler) ve El İmanu’l Mukatile (Savaşan Müminler) gruplarının birleşmesinin ÖSO dışında hareket eden grupların halk desteğini arttıracağına dikkati çekiyor.
  