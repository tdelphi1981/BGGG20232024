Batı Trakya'da azınlık okulları kapatılıyor
Batı Trakya'da, öğrenci sayısının yetersiz olduğu gerekçesiyle 12 azınlık okulunun geçici olarak kapatılması kararlaştırıldı. Yunanistan Eğitim Bakanlığı'nın, Resmi Gazete'nin (FEK) 15 Şubat 2013 tarihli sayısında yayımlanan 305 numaralı kararında, 7'si İskeçe, 4'ü Rodop, 1'i de Evros (Meriç) ilinde bulunan toplam 12 azınlık okuluna öğretmen ataması yapılmaması ve faaliyetlerinin geçici olarak durdurulmasının kararlaştırıldığı belirtildi.

Yunanistan'da, 2011 yılında eğitim alanındaki giderler azaltılarak, daha iyi bir eğitim sağlanmasına yönelik yapılması kararlaştırılan "okulların birleştirilmesi" uygulaması kapsamında, ülke çapındaki okul sayısı 1933'ten 877'ye indirilmiş, bu çerçevede de öğrenci sayısı az olan Batı Trakya'daki 14 azınlık okulu kapatılmıştı.

Eğitim Bakanlığı, bu konudaki uygulamada, "okulların geliştirilmesiyle ilgili genel ilkelerle Trakya'daki azınlık okullarının statüsünü oluşturan tüm özel niteliklerin dikkate alındığını" ileri sürmüştü.