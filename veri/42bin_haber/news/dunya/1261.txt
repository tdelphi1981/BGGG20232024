3 PKK'lının infazı Paris'te protesto ediliyor
Paris'te 3 PKK'lı kadının infazının ardından yüzlerce kişi protesto gösterisi düzenliyor. Gösteriye Almanya, Belçika ve İsviçre gibi çevre ülkelerden yüzlerce kişi katılıyor.

Fransız polisi de geniş güvenlik önlemleri aldı.

Ölen 3 PKK üyesinin cenazeleriyle ilgili belirsizlik de sona erdi. Cenazelerin işlemleri bittikten sonra Türkiye'ye getirileceği açıklandı.

Cinayetin işlendiği yerde şüpheli araç alarmı

Bu arada, 3 kadının öldürüldüğü "Kürdistan Enformasyon Bürosu" önünde şüpheli araç alarmı verildi.

Büronun önünde, Rue La Fayette üzerinde Fransız plakalı bir araçtan şüphelenen güvenlik güçleri, aracı incelemeye aldı. Araç, bomba imha ekipleri tarafından incelenirken, bomba arama uzmanı köpeklerle geniş çaplı arama yapıldı.

Aracın bulunduğu sokağı yaya ve araç trafiğine kapatan Fransız polisi, yaptığı incelemenin ardından araçta bomba bulamadı.