İşte Türkiye'nin Mali tutumu
 
 Dışişleri Bakanlığı Sözcüsü Selçuk Ünal, Türkiye’nin Mali’deki gelişmeleri hem yakından hem kaygıyla izlediğini belirterek, Türkiye’nin her zaman diyalog ve diplomasiden yana olduğunu, tek taraflı hareket ve harekatları hiçbir zaman tercih etmediğini söyledi. Ünal, Dışişleri Bakanlığı’nda düzenlediği olağan basın toplantısında, diplomasi gündemine ilişkin bilgiler verdi ve gazetecilerin sorularını yanıtladı. 
 
 Irak’ın Felluce kenti yakınlarında Irakiye Listesi’ne mensup bir milletvekiline yönelik düzenlenen intihar saldırısını kınadıklarını belirten Ünal, saldırıda hayatlarını kaybedenlere Allah’tan rahmet, yakınlarına başsağlığı dileklerini yinelediklerini kaydetti. Önümüzdeki diplomasi gündemine ilişkin bilgi veren Ünal, 2012 yılı başlarında oluşturulan ve Türkiye’nin de içinde yer aldığı Somali Çekirdek Grubu’nun, 2013 yılındaki ilk toplantısını Türkiye’nin ev sahipliğinde 18 Ocak’ta Ankara’da yapacağını söyledi. 
 
 Uluslararası toplumun Somali’ye ilgi duyan ve bu ülkede faaliyetleri olan üyelerini bir araya getiren grubun 3-4 ayda bir toplandığını ifade eden Ünal, Ankara’daki toplantıda, Somali’de son dönemde yaşanan gelişmelerin ele alınacağını, uluslararası toplumun Somali’ye yönelik politikalarının gözden geçirileceğini, Türkiye’nin yaptığı çalışmaların anlatılacağını ve özellikle Somali güvenlik güçlerinin yeniden yapılandırılmasına ilişkin yürütülen çalışmalar hakkında bilgi verileceğini belirtti. Dışişleri Bakanı Ahmet Davutoğlu’nun, 22 Ocak’ta Brüksel’de Türkiye ile Belçika arasında yapılacak üçlü bakanlar toplantısına da katılacağını bildiren Ünal, iki ülkenin dışişleri, içişleri ve adalet bakanları arasında eşgüdüm sağlanmasını amaçlayan toplantıda, başta terörle mücadele olmak üzere pek çok konunun ele alınmasının öngörüldüğünü kaydetti.
  
 MALİ'YE SEYAHAT UYARISI
 
 Dışişleri Bakanlığı’nın Mali’deki gelişmeler üzerine bir seyahat uyarısı yayınladığını ifade eden Ünal, şunları söyledi  "Mali’nin kuzeyindeki istikrarsızlık son dönemde tırmanış gösterdi. Bu çerçevede, vatandaşlarımızın bu bölgeye seyahatten imtina etmeleri ve halen burada, eğer varsa, bulunan vatandaşlarımızın da ivedilikle bölgeden ayrılmaları çağrısında bulunuyoruz. Şu an itibariyle büyükelçiliğimiz, Mali’de bulunduğu bilinen vatandaşlarımızın tamamıyla temas halinde. Herhangi bir vatandaşımızın sıkıntılı bir durumu yok. Olaylardan etkilenen herhangi bir vatandaşımız da henüz tespit edilmemiş durumda." 
 MALİ TÜRKİYE'NİN DOSTUDUR
  
 
 Fransa’nın Mali’ye yönelik askeri operasyonuna ilişkin Türkiye’nin duruşunun sorulması üzerine Ünal, Mali’nin Türkiye için dost ve kardeş bir ülke olduğunu belirterek, şöyle konuştu "Mali’nin kuzeyinde silahlı unsurlarla güneye doğru yapılan ilerlemeleri ve bunun sonucunda meydana gelen gelişmeleri hem yakından hem kaygıyla izliyoruz. Bu çerçevede, bir kez daha Mali’nin toprak bütünlüğüne ve siyasi istikrarına verdiğimiz önemi tekrarlamak istiyoruz. 
 BİR AN ÖNCE HUZURA KAVUŞSUNLAR
  
 
 Mali’nin en kısa sürede yeniden birlik ve bütünlük içinde barış ve huzur ortamına kavuşmasını ümit ediyoruz. Serbest seçimler yoluyla ulusal uzlaşı ve demokratik ortamın da yeniden tesisi için mevcut tüm çabaları her ülke gibi Türkiye de yakından izleyecektir."
 BM Güvenlik Konseyi, Afrika Birliği Örgütü ve Batı Afrika Devletleri Ekonomik Topluluğu’nun konuya ilişkin kararlarının da önemini vurgulayan Ünal, "Türkiye her zaman olduğu gibi kardeş Mali halkına ve yönetimine güçlü desteğini sürdürecektir" diye konuştu.
 Mali’de kaç Türk vatandaşı bulunduğu ve onların tahliyesine ilişkin bir çalışma yapılıp yapılmadığının sorulması üzerine Ünal, şu anda vatandaşların tahliyesine ilişkin bir çalışmanın gündemde olmadığını, ancak gelişmelere göre her türlü işlemin yapılacağını söyledi. 
 Türkiye’nin, Fransa’nın Mali’ye yönelik operasyonuna destek verip vermediğine ilişkin soru üzerine ise Ünal, "İlke olarak Türkiye her zaman bütün gelişmelerin diyalog, diplomasi yoluyla çözülmesinden yanadır, tek taraflı hareket ve harekatları hiçbir zaman tercih etmez. Bizim buradaki temel çıkış noktamız Mali halkının istikrarıdır, bir an önce refahına ve huzura kavuşmasıdır. Bu yöndeki her türlü gelişmeyi yakından izliyoruz" dedi.
 
  