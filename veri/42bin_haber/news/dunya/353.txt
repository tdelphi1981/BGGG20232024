İtalya'da yağışlar 3 can aldı
İtalya'nın orta kesiminde hafta sonundan bu yana etkisini artırarak sürdüren yağışlar 3 can aldı. Aşırı yağışlar, başta üzüm bağları ve tarihiyle bilinen Toskana Bölgesi'ni esir aldı.

Bölgedeki nehirlerin taşmasıyla yağışlardan en çok etkilenen kentler Grosseto, Orbetello, Albinia, Manciano, Maremma, Massa ve Saturnia oldu.

Grosseto'da bulunan Albegna Köprüsü gece saatlerinde çökmesi sonucu darbe alan araçlarında bulunan 3 kişinin sel sularına kapılarak boğulduğu açıklandı.

Cansız bedenlerine ulaşılan ancak zor şartlar nedeniyle henüz bulundukları yerden çıkarılamayan bu 3 kişinin, Enel Enerji firması için çalıştıkları, 73 yaşındaki bir kadının da aracının içinde bulunduğu sırada selden etkilenerek hastaneye kaldırıldığı ve durumunun ağır olduğu belirtildi.

Yollar su altında

Bölgede ayrıca sular altında kalan A1 Otoyolu'nun bir kısmı ile ana arterlerin büyük bölümü trafiğe tamamen kapandı.

Otoyolun bazı kısımlarında su seviyesinin 100 santimetreye kadar ulaştığı ve yer yer derin göçükler yaşandığı ifade edildi. Sivil Savunma ekiplerinin yanı sıra askerlerin de felaketin yaralarını sarma ve mahsur kalanları kurtarma çalışmalarında birlikte çalıştıkları açıklandı.

Siena-Grosseto  ve Floransa arasında düzenlenen çok sayıda tren seferi de durduruldu. Toskana'da, evde mahsur kalan 6 aylık bir bebek ile annesi teknelerle kurtarıldı.

Grosseto'da mahsur kalan bazı kişiler ise helikopterlerle bulundukları yerden çıkarıldı.

Hükümete acil çağrı

Bölgedeki yerel yöneticiler, Başbakan Mario Monti'yle acil görüşme talebinde bulunurken, hükümeti kendilerini yalnız bırakmakla suçladı. Söz konusu yöneticilerin, suların derhal tahliye edilmesi için Sivil Savunmayı uyardıkları da belirtildi.

Emilia Bölgesi'ndeki yerel yönetim ise, felaketin yaralarını sarmak için 5 milyon Euro'luk bir bütçe ayırdı. Massa Belediyesi ise, bölgede kendilerine yardımcı olabilecek gönüllülerle ihtiyaçları olduğu yönünde çağrıda bulundu.

Ülkenin orta kesimindeki selin faturasının, on milyonlarca Euro olduğu tahmin ediliyor.