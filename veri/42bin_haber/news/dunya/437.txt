BP anlaştı, 4,5 milyar dolar ödeyecek
İngiliz petrol şirketi BP, Meksika Körfezi'nde 2010 yılında meydana gelen petrol sızıntısıyla ilgili, ABD hükümetiyle vardığı uzlaşma sonucu, 4,5 milyar dolar ceza ödeyecek. Amerikan basınında yer alan haberlere göre, BP, olayda 11 işçinin ölümü, sızıntı sırasında ne kadar petrol aktığı konusunda Kongre'ye yalan söylemek, ihmal ve kötü idare nedeniyle kendisine yöneltilen suçlamaları kabul etti.

BP'den yapılan açıklamada, "BP'nin tüm çalışanları olarak, Deepwater Horizon kazasının yol açtığı can kayıpları ve sızıntının bölgede yarattığı etkiden ötürü derin üzüntü duyuyoruz. Kazadaki rolümüzden dolayı özür dileriz. ABD Hükümetiyle bugün varılan karardan da görüldüğü üzere, eylemlerimizin sorumluluğunu kabul etmiş bulunuyoruz" ifadesi kullanıldı.

Bu arada, BP'nin bir yöneticisine, sızıntıyla ilgili olarak yetkililere yalan söylemekten federal dava açıldı.

BP'nin Meksika Körfezi'ndeki sondaj çalışmalarından sorumlu Başkan Yardımcısı David Rainey hakkındaki bugün açıklanan iddianame, Rainey'e, ne kadar petrol sızdığı konusunda Kongre'ye ve soruşturma yetkililerine yalan bilgi verdiğine yönelik suçlamalar içeriyor.

Bunun yanında iki BP çalışanına da adam öldürmekten suçlamalar yöneltildi.

Meksika Körfezi'ndeki Deepwater Horizon petrol platformunda Nisan 2010'daki patlama sonucunda 11 işçi hayatını kaybetmiş ve 757 milyon litreden fazla petrol denize yayılmıştı.