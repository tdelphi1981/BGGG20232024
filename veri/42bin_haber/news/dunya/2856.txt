Ülkeleri işgal etmemize gerek yok
Obama, "Terörle mücadele için diğer ülkeleri işgal etmemize gerek yok." dedi.
 ABD Başkanı Barack Obama Kongre’de gerçekleştirilen Birliğin Durumu konuşması ekonomiden, iklim değişikliğine, dış politikadan, göçmenliğe kadar bir çok konuda ABD hükümetinin önümüzdeki dönem planlarını anlattı. Konuşmasına büyük bir bölümü dış politikaya ayıran Obama, en çok alkışı Afganistan’dan çekilecek askerler ve bireysel silahlanma yasasının değişikliği konusundaki açıklamalarıyla aldı.
 Konuşmasının başında ABD’nin ortak değerlerine vurgu yapan Obama, “ABD halkı hükümetin tüm sorunları çözmesini beklemiyor. Onlar bu meclisin her problemde anlaşmasını da beklemiyor. Ancak ülke menfaatlerinin parti menfaatlerinin önünde tutulmasını bekliyor.” şeklinde konuştu.
 En çok tartışılan konuların başında gelen ABD askerlerinin Afganistan’daki geleceği konusunda net mesajlar veren Obama, gelecek yılın sonuna kadar Afganistan’da sürdürülen savaşın sona ereceğini söyledi.
 Bu zamana kadar Afganistan’dan 33 bin askerin çektiklerini vurgulayan Obama, “Önümüzdeki sonbaharda askerlerimiz Afganistan güvenlik güçlerine yönetimi almaları konusunda destek olacak. Şunu açıklamak isterim ki gelecek yıl 34 bin ABD askeri daha Afganistan’dan dönecek. Geri çekilme devam edecek.” dedi.
 “DİĞER ÜLKELERİ İŞGAL ETMEMİZE GEREK YOK”
 ABD’nin terörle mücadele konusunda bundan sonra farklı bir strateji izleyeceğine işaret eden Obama, “Yüz binlerce erkek ve kızımızı yurt dışına göndermemize veya diğer ülkeleri işgal etmemize gerek yok. Bunun yerine Yemen, Libya ve Somali gibi ülkelere kendi güvenliklerini sağlamaları için yardım edeceğiz. Mali’da yaptığımız gibi dostlarımıza teröristlerle mücadele etmelerinde yardım edeceğiz.” ifadelerini kullandı.
 Ortadoğu’da yaşanan gelişmeler hakkında da konuşan Obama, bu bölgede uluslararası haklarını talep eden vatandaşların yanında olduklarını ve istikrarlı demokrasiye geçişi desteklediklerini söyledi.
 Tüm insanlar için temel haklara saygıda ısrar edeceklerinin altını çizen Obama, Suriye konusunda ise geçmişteki açıklamalarına benzer açıklamalarda bulundu. Obama, “Kendi insanlarını katleden Suriye rejimine baskılarımıza devam edeceğiz. Bütün Suriyelilerin haklarına saygı duyan muhalif liderleri destekleyeceğiz.” dedi.
 Gelecek ay İsrail’e kritik ziyaret öncesi bu ülke hakkındaki açıklamaları da merakla beklenen Obama, güvenlik arayışı ve kalıcı barış adına İsrail’in yanında durmaya devam edeceklerini açıkladı. Obama, bu düşüncelerini Ortadoğu ziyaretinde de İsrailli yetkililere ileteceğini belirtti.
 KUZEY KORE VE İRAN’A UYARI
 Son günlerde nükleer denemeleri ile gündeme oturan Kuzey Kore’yi uyaran Obama, bu ülkedeki rejimin ancak uluslararası zorunluluklarını yerine getirerek güvenlik ve refaha ulaşabileceklerini kesinlikle bilmesi gerektiğini ifade etti.
 Yapılan nükleer denemeleri ‘provokasyon’ olarak niteleyen Obama, “Dostlarımızla birlikte durduğumuz, füze savunmamızı güçlendirdiğimiz ve dünyaya bu gibi korkutmalara karşı sert adımlar atılmasında liderlik ettiğimiz sürece, dün gece gördüğümüz türden provokasyonlar onları sadece daha fazla yalnızlaştıracaktır.” şeklinde konuştu.
 Obama İran’a da uyarı yapmayı ihmal etmedi. Aynı şekilde İranlı liderlerin de zamanın diplomatik çözüm zamanı olduğunu anlaması gerektiğini ifade eden Obama, “Koalisyon birlik olmuş ve kendilerinden zorunluluklarını yerine getirmesini bekliyor ve biz onların nükleer silah edinmemesi için ne yapmamız gerekiyorsa yapacağız.” dedi.
 YENİ VE KAPSAMLI BİR GÖÇMENLİK YASASI
 ABD’nin ekonomisinin umutlu göçmenlerle daha güçlü olduğunu söyleyen Obama, kapsamlı bir göçmenlik kanunu konusunda fikir birliği oluştuğunu ifade etti.
 Göçmenlik sorununun gerçek bir reforma ihtiyaç duyduğunu dile getiren Obama, “Gerçek reform geçmişin araştırıldığı, vergi ödeme ve cezaların araştırıldığı, İngilizce yeterliliğine bakıldığı, legal olarak yaşamaya çalışanlar için bir yol açılmasıdır." dedi. Yasal göçmenlik sisteminin düzeltilmesi, bekleme süresinin kesilmesi ve bürokrasinin azaltılması gerektiğini de ifade eden Obama, becerikli yatırımcılara ve mühendislere yeni iş sahaları açmaları ve ekonomiyi büyütmeleri için yardım edilmesi gerektiğini vurguladı.
 Obama, ABD’de hemen hemen her gün bir yenisi yaşanan silahlı saldırı olaylarına da değindi. Silah edinme konusunda yasal düzenlemenin zorunluluğuna işaret eden Obama, “Biliyorum ki bu ülkede ilk defa silahlı şiddet tartışmaları yaşanmıyor. Ancak bu defa farklı. Amerikalıların büyük bir çoğunluğu ikinci bir değişikliğe inanıyor ve geçmişte suçu bulunanların silah edinmesinin zorlaştırılması gibi aklıselim bir değişiklikler için bir araya geliyor. İki partinin senatörleri suçlulara silah satmalarını engellemek adına kimsenin silah edinmemesi için sert kanunlar üzerinde birlikte çalışıyor.” ifadelerini kullandı.
 Silahsızlanma konusunda yapılacak önerilerin bir oylama yapılmasını hak ettiğini söyleyen Obama, “Eğer hayır olarak oylamak istiyorsanız bu sizin kararınız. Ama bu teklifler oylamayı hak ediyor.” dedi.
 Yönetimde bulunduğu dönemde yapılan sağlık reformlarına da dikkat çeken Obama, bu konuda daha fazla yenilik yapmayı planladığını açıkladı. Hükümet olarak tutamayacakları sözü vermeyeceklerini ifade eden Obama, “Verdiğimiz sözleri tutmak zorundayız.” şeklinde konuştu.
 ABD’de son günlerin bir başka tartışma konusu olan iklim değişikliğine de değinen Obama, gelecek nesiller için ilkim değişikliği ile daha fazla mücadele edilmesi gerektiğini ifade etti.
 ABD’de bilinen en sıcak 12 yıl son 15 yıl içerisinde yaşandı. Bu duruma dikkat çeken Obama, Kongre’yi iki partili bir çözüme çağırdı. Uyarı yapmayı da ihmal etmeyen Obama, Kongre’nin yakın bir zamanda uzlaşma sağlayamaması halinde hükümet olarak adımlar atacaklarını söyledi. 
  