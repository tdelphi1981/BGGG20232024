Rusya, Iraka silah sevkiyatına başlıyor
Irak Dışişleri Bakanı Hoşyar Zebari, Rusya'dan silah alımlarına yaz ayları ile birlikte başlayacaklarını söyledi.
Rusya'nın Sesi Radyosu'na özel açıklamada bulunan Zebari, Irak Başbakanı Nuri El Maliki'nin Moskova ziyaretinde imzalanan 4,2 milyar dolarlık anlaşma çerçevesinde ilk alımların 2013 başında planlandığını, ancak bir miktar gecikme olduğunu ifade etti.

"Silah sevkiyatının başlaması için ön ödemenin yapılması ve toplam ödemelerle ilgili garanti verilmesi gerekiyor. Ancak parlamento henüz bütçeyi onaylamadı. Bu anlaşmalar için bütçede yeterli para var." değerlendirmesinde bulunan Zebari, ilk sevkiyatın yazdan önce başlayacağını söyledi.

Basında yer aldığı şekli ile toplam anlaşmanın 4 milyar doların üzerinde olduğunu hatırlatan Iraklı Bakan, "Net rakam söyleyemiyorum. Bunlar devlet sırrı. Ancak basında yer aldığından az olmadığını söyleyebilirim." dedi. Zebari 2013'ün ilk çeyreğinde Bağdat'ta yapılması planlanan hükümetler arası görüşmelerin başarılı geçmesi temennisinde de bulundu.

Maliki Ekim 2012'de Rusya'ya gerçekleştirdiği ziyarette 4,2 milyar dolar değerinde iki ayrı kontrat imzalanmıştı. İlkinde 2 milyar dolar değerinde 30 adet Mi-28NE savaş helikopterleri, ikincisinde de 2,2 milyar dolar değerinde 42 adet Pantsir-S1E uçak savar ve füze savunma sistemleri yer alıyordu.

Anlaşma ile Rusya, ABD'nin ardından Irak'a silah satışı gerçekleşen en büyük ikinci ülke konumuna yükseliyor. Amerikan askerlerinin bölgeden ayrılmasının ardından ordunun yeniden inşasına çalışan El Maliki, hiçbir ülkenin Irak'a silah satma konusunda tekeli olmadığını ifade etmişti.

Maliki'nin ziyaret sonrası yolsuzluk olduğu gerekçesi ile anlaşmayı askıya aldığı iddia edilse de, Rusya Devlet Başkanı Putin'le gerçekleşen telefon konuşmalarında sorunun çözüldüğü ifade ediliyor.