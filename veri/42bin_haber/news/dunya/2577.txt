Çin'de yeni trend adab-ı muaşeret
Dünyanın en hızlı gelişen ülkesi Çin'in başkenti Pekin'de zengin evli bayanlara yönelik batı tarzı görgü kuralları öğreten bir kurs açıldı. 12 hafta süren kursa kayıt ücreti ise 100 bin yuan (yaklaşık 16 bin dolar).
Çin medyasında yer alan haberde, başkent Pekin'de "Ruiya Görgü Eğitim Merkezi" isimli Avrupa görgü kurallarını öğreten bir kurs açıldığı bildirildi. Özellikle evli zengin bayanlara yönelik olarak açıldığı ifade edilen kursun 12 haftalık öğrenim ücretinin de 16 bin doları bulduğu belirtildi.

Kursta, Avrupalılar ile nazikçe selamlaşmadan, yemekli ziyafetlerde uyulması gereken kurallara, çorba kaşığının tutuluş şeklinden, çatal ve bıçak kullanımına kadar tüm batı tarzı görgü kuralları tek tek öğretildiği kaydedildi. 

Haberde, kursa katılan kişi sayısı ile ilgili bir bilgi yer almazken, öğrencilerin uygulamalı derslerde çekilmiş fotoğraflarına geniş yer verildi. 

Çin'de geçtiğimiz yıl zengin koca bulmanın yollarını öğreten bir özel kurs açılmıştı. Pekin'de açılan kursa 2 bin 800 bayan katılmış ve kursta makyaj yapmadan, erkeğin yalan söylediğini yüz ifadelerinden anlama, geleneksel çay koyma tekniklerinden, daha zarif ve olgun olma gibi çeşitli konularda eğitim verilmişti.