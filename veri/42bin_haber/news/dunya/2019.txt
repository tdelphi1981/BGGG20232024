Burundide pazar yangını: 2 bin mağaza kül oldu
Burundi'nin başkenti Bujumbura'da dün sabah saatlerinde ülkenin en büyük kapalı pazar yerinde çıkan yangında 2 bin mağaza kül oldu.
Yangında yaklaşık 15 milyon dolarlık maddi kayıp olduğu ifade ediliyor. Çok sayıda kişiye iş imkanı da sağlayan pazar yeri tamamen kullanılmaz hale geldi. Pazar yerindeki mağaza sahipleri ise hiçbir şeyi kurtaramadıklarını aktarıyor.

Bujumbura'da ülkenin en büyük kapalı market yerindeki yangın dün sabah saatlerinde başlarken, akşam saatlerinde kontrol altına alınabildi. Esnaf ise çok az sayıda eşyasını yangından kurtarabildi. 

Dünyanın en fakir ülkelerinden biri olan Burundi için bu maddi kaybın ülke ekonomisine ciddi etkileri olacağı ifade ediliyor. Ülkenin önemli gıda deposunu oluşturan marketin yanması ile gıda fiyatlarının tavan yapacağı ve fakir halkın bunun acı sonuçlarına maruz kalacağı kaydediliyor. 

Olay yerine gelen Burundi Devlet Başkanı Birinci Yardımcısı Terence Sinunguruza, burada yaptığı açıklamada, "Öncelikle bütün esnaflara şunu demek istiyorum. Hükümet zor durumunda olduklarını anlıyor ve yangın söndürme bitince, mağdurlara yardım etmenin yollarını araştıracak." dedi. 

Hükümet olarak olay ile ilgili acil toplantı yaptıklarını belirten Sinunguruza, "Neler olduğunu görmek için olay yerine gelmeye karar verdik." ifadelerini kullandı. 

Bu arada Burundi Devlet Başkanı Pierre Nkurunziza, yangın üzerine Etiyopya'daki Afrika Birliği zirvesi çerçevesindeki temaslarını yarıda keserek ülkesine dönmek zorunda kaldı.