İran'dan tehdit gibi açıklama!
İran sözcüsü: Suriye’ye askeri müdahale tüm bölgeyi etkileyecek.
 İran Dışişleri Bakanlığı sözcüsü ve Basın Yayın Genel Diplomasi Merkezi Başkanı Rahim Mehmanperest, Suriye’ye yönelik askeri bir müdahale ile patlak everecek çatışma ve gerilimin, bölgedeki diğer ülkelere de sıçrayacağını savundu.
 İran Dışişleri Bakanlığı sözcüsü Mehmanperest, İran’ın İstanbul Başkonsolosluğu’nda basın toplantısı düzenledi. Toplantıda Türkiye ile İran ilişkilerine değinen Mehmanperest, Türkiye ile tarih, kültürel ve dini birçok ortak değerler olduğunu dile getirdi. Mehmanperest, “Türkiye ile İran'ın daha çok işbirliği yapması bölge istikrarı ve huzuruna katkı sağlayacak.” dedi.
 Türkiye ve İran arasında gelişme eğiliminde olan bir işbirliği süreci olduğunu dile getiren Mehmanperest, 2011’de iki ülke arasında 16 milyar dolar olarak gerçekleşen ticaret haminin 2012’de 21 milyara dayandığını ve bu rakamın 2015’de 30 milyarı bulmasının hedeflendiği kaydetti.
 Mehmanperest Türkiye ile böyle bir işbirliği süreci içerisinde olan İran’ın sahip olduğu doğalgaz kozunu hiçbir zaman baskı aleti olarak kullanmayacağını aktardı.
 AJAN İŞİ ÜÇÜNCÜ GÜÇLERİN İŞİ 
 İranlı sözcü, Türkiye’de İran ajanlarının yakalandığı ve İran’ın PKK’ya destek verdiği yönündeki soru üzerine ise bu işin İran ile Türkiye arasındaki iyi ilişkilerin varlığından rahatsız olan üçüncü çevrelerin işi olduğun söyledi. Terörden çok çeken bir ülke olarak İran’ın PKK’ya destek vermesinin asla söz konusu olamayacağına vurgu yapan Mehmanperest, Türkiye'de konuyla ilgili yapılan açıklamaları yerli bulmadıklarını kaydetti.
 SURİYEDE ÇOĞUNLUĞUN İSTEĞİNE SAYGI GÖSTERİLMELİ
 Suriye konusunda ise bu ülkede her geçen gün insanların ölmeye ve kanın da akmaya devam ettiğini dile getiren Mehmanperest, sağlanılacak uygun bir zeminde yapılacak seçimde çoğunluğun vereceği kararın taraftarı olduklarını dile getirdi. Olası dış müdahaleye ise kesin karşı olduklarına vurgu yapan Mehmanperest, “İran, Türkiye ve Mısır’ın öncülüğünde Suriye’de sağlanılacak uygun zeminle dışarıdan yapılacak bir müdahaleye gerek bırakılmamalı.” dedi.
 İran’ın, Suriye’ye yönelik olası askeri müdahaleye karşı olduğunu yineleyen Mehmanperest, böyle bir durumda, Suriye’de patlak everecek çatışma ve gerilimin diğer gölge ülkelerini de içini çekeceği uyarısında bulundu. Suriye’nin geleceğine, Suriyelilerin karar vermesi gerektiğini kaydeden Mehmanperest, “Bölgedeki her türlü çatışma, istikrarsızlık ve huzursuzluk İsrail’in işine gelecektir.” değerlendirmesinde bulundu.
 AMBARGOLAR BİLİNÇLİ YAPILIYOR
 Sözcü Mehmanperest, ABD ve Batılı ülkelerce uygulanan ambargo konusunda ise "bölgede güçlü bir İran’ı istemeyen Batının sinsi bir planı olduğu" şeklinde konuştu. Mehmanperest, ambargolara gerekçe gösterilen nükleer enerji projelerinin ise bahane olduğunu, “Bu konuda anlaşırsak, bu sefer insan haklarını bahane edecekler, bu konuda da anlaşırsak bu sefer seçimleri veya demokratik süreci bahane ederek bize baskı uygulamanın yollarını arayacaklar. Bu ambargolar yeni değil 32 yıldır devam ediyor.” ifadelerini kullandı.
 Mehmanperest, İran’ın belirli periyotlar halinde gerçekleştirdiği askeri tatbikatların ise kimseye gözdağı verme niyeti taşımadığını, sadece İran’ın kendini savunabilecek güçte olduğunu ve böyle bir güce sahip olduğunu sergileme olduğunu kaydetti. Mehmanperest, Türkiye’nin talebi üzerine NATO tarafından Suriye sınırına yakın yerleştirilecek Patriot'lar konusunda ise net bir mesaj vermedi. Mehmanperest sadece İran’ın, bölgedeki askeri gelişmelere tedirginlikle baktığını söylemekle yetindi.
  