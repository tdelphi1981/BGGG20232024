'Bibi' yine zaferle çıktı
 
 İsrail Başbakanı Binyamin Netanyahu, sandıkların açılmasıyla gelen ilk seçim sonuçlarının ardından Tel Aviv’deki partisi Likud’un genel merkezine, ortağı Avigdor Liberman ve parti kurmaylarıyla geldi.
 
 Yerli ve yabancı yaklaşık 200 gazetecinin izlediği Netanyahu, kurulan özel platforma partililerin "Bibi" (Netanyahu'nun lakabı) sloganları arasında çıktı. Uzun süre kürsüde partililer tarafından ayakta alkışlanan Netanyahu, daha sonra kürsüye geçti.
 
 Sözlerine, "İsrail demokrasisinden ve bu ülkeye başbakan olmaktan gurur duyuyorum" diyerek başlayan Netanyahu, "İsrail halkı başbakanlığa devam etmemi istiyor" ifadesini kullandı.
 
 Netanyahu’nun konuşması sırasında ortağı Liberman’ın da hemen yanında beklemesi dikkati çekti.
 
 -"İlk işimiz İran"-
 
 Kürsüde konuşması sık sık "yaşa Bibi" sloganlarıyla kesilen Başbakan Netanyahu, partilerinin tüm ülkeyi kucakladığını belirterek, geniş yelpazeli bir hükümet kurmaktan yana olduğunu kaydetti.
 
 Netanyahu, İran ile ilgili olarak ise "İlk işimiz İran’ın nükleer silah edinmesine engel olmak" diye konuştu.
 
 Bir grup partili, salonda eski koalisyon ortağı Şas partisi için "Şas’la koalisyona hayır" sloganı attı.
 
 Netanyahu’nun bu slogana sessiz kalması, eski ortağı Şas’ın yine kurulacak yeni hükümet denkleminden uzak olmadığı şeklinde yorumlandı. Netanyahu, yarın hemen hükümet kurma çalışmalarına başlayacağını ifade ederek, partililere hitaben, "Artık eve gidip uyuyun çok yoruldunuz" dedi.
 
 -Liberman: Önceliğimiz başbakanlığı almak ardından ulusal birliği sağlamak-
 
 Netanyahu’nun ardından kürsüye gelen Liberman ise "İlk işimiz önce başbakanlığı almak, ardından ulusal birliği sağlamak" dedi.
 Daha sonra tüm parti kurmaylarını kürsüye çağıran Netanyahu, birlikte İsrail ulusal marşını söyledi. Netanyahu, daha sonra salondan ayrıldı.
 
 Bu arada, Likud parti genel merkezindeki salona girişte uygulanan yoğun güvenlik önlemleri, gazetecilerin de tepkilerine neden oldu. Bazı gazeteciler, bu durumu protesto ederek salona girmedi ve toplantı alanından ayrıldı.
 
 Sandıkların yarısının açıldığı seçimde oyların sayımı devam ederken, seçime katılım oranı yüzde 66,6 olarak açıklandı.
 
 AA