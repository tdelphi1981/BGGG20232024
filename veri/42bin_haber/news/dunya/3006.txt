Suriye'de 73 kişi hayatını kaybetti
Suriye İnsan Hakları Örgütü (SNHR), rejime bağlı ordu birliklerinin muhaliflerin yoğun olduğu kentlere hava destekli gerçekleştirdiği operasyonlarda 73 kişinin öldüğünü duyurdu.
SNHR, güvenlik güçlerinin sabahtan bu yana başkent Şam kırsalına düzenlediği operasyonlarda 21, Halep'te 17, Hama'da 14, Deyru'z Zor'da 7, Dera kentinde 6, İdlib'te 4, Humus'ta 3 ve Tartus'ta bir olmak üzere toplam 73 kişinin yaşamını yitirdiğini ve onlarca kişinin de yaralandığını bildirdi.

Bu arada, başkent Şam'ın Babila, Hacer Esved, Kabun, Aseli, Mudamiye ve Haresta bölgelerinde Özgür Suriye Ordusu (ÖSO) ile Suriye ordusu arasında şiddetli çatışmaların yaşandığını aktaran Suriye Genel Devrim Konseyi üyesi Habeş Dareyi, AA muhabirine, söz konusu yerlerde çatışmaların başlamasıyla savaş uçaklarının bölgeleri bombaladığını ve bombalama sonucunda çok sayıda evin hasar gördüğünü dile getirdi.

Dareyi ayrıca, Şam'daki Yermuk Filistin mülteci kampına 30'dan fazla havan topu mermisinin düştüğünü ifade etti.

Uluslararası Halep havaalanı ile Neyrab askeri üssün çevresinin ÖSO birliklerince kuşatıldığını ve rejimden ele geçirilen tanklarla iki havaalanına muhaliflerin saldırdığını dile getiren Dareyi, iki havaalanı destek birliklerine de saldırı düzenlendiğini vurguladı.

ÖSO birliklerinin Humus'un Telbise sınırları içerisinde bir savaş uçağı düşürdüğünü ileri süren Dareyi, muhaliflerin düşürülen uçağın görüntüsünü internet ortamında paylaştığını hatırlattı.

Golan tepesinde yer alan Kuneytra kentinin Ceba köyünde ÖSO birlikleri ile nizami birlikler arasında çıkan çatışmada ÖSO'nun düzenli orduya zayiat verdirdiğini anlatan Dareyi, Lübnan sınırına yakın Humus'un El Kuseyr ilçesi yakınlarında silahlı muhaliflerle Hizbullah askerleri arasında yaşanan çatışmalarda iki Hizbullah askerinin öldürüldüğünü iddia etti.