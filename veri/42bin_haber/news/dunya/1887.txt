Terör en çok Irak'ı vurdu!
 
 Kasım 2012 itibarıyla dünyada en fazla terör olayı Irak’ta yaşandı. Son yılların en kanlı terör olaylarının yaşandığı ülkede 11 ayda bin 784 terörist saldırı gerçekleşti. Türkiye ise 6. sırada yer aldı. NATO’ya akredite bir uluslararası askeri kuruluş statüsünde olan Terörizmle Mücadele Mükemmeliyet Merkezi (TMMM) Komutanlığı’nın aylık hazırladığı terörizm raporlarından derlenen bilgiye göre, geçen yıl Kasım ayı sonu itibarıyla dünyada en fazla terör olayı Ortadoğu ve Asya ülkelerinde yaşandı. En fazla olayın olduğu Irak’ta, bin 784 terörist saldırıda 2 bin 306 kişi öldü, 6 bin 497 kişi yaralandı 
 GÜNDE 7 KİŞİ HAYATINI YİTİRİYOR
  
 Irak’ta, hemen her gün yaşanan terör saldırılarında, söz konusu dönemde günlük ortalama 7 kişi yaşamını yitirirken, 19 kişi yaralandı. Irak’tan sonra dünyada en fazla terör olayı, Asya ülkelerinden Pakistan ve Afganistan’da meydana geldi. Sıralamada bu ülkeyi Pakistan ve Afganistan izledi. Toplam bin 304 saldırının olduğu Pakistan’da bin 996 kişi öldü, 3 bin 100 kişi yaralandı. 
 Afganistan’da ise, 913 terör saldırısında, bin 909 kişi öldü, 2 bin 598 kişi yaralandı.
 Türkiye, 2012 Kasım sonu itibarıyla en fazla terör saldırısına uğrayan 6. ülke oldu. Avrupa sıralamasında 1. sırada yer alan Türkiye’de, geçen yıl ilk 11 ayda 226 terör saldırısı kayıtlara geçti. Saldırılarda 182 kişi öldü, 520 kişi yaralandı. 
 EN BÜYÜK TERÖR SALDIRISI NİJERYA'DA YAŞANDI
 2012’nin en kanlı terör olayı, Nijerya’nın Kano kentinde yaşandı. Yaklaşık 160 milyonluk nüfusuyla Afrika’nın en kalabalık ülkesi olan Nijerya’da 20 Ocak’ta ülkenin en büyük kenti Kano’daki karakollara, göçmen bürolarına ve Nijerya Gizli Polisi’nin yerel karargahına eş zamanlı saldırılar düzenlenmişti. Saldırıda, 178 kişi ölmüş, 50 kişi yaralanmıştı. Şubat ayının en büyük saldırısı ise Pakistan’da gerçekleşti. 
 17 Şubat’ta, bir intihar bombacısının saldırısında cami yakınlarındaki 39 kişi yaşamını yitirmiş, 48 kişi yaralanmıştı. Saldırıların yüzde 74’ünün patlayıcı düzenekle ve silahlı saldırıyla gerçekleştiği Mart ayında ise en büyük terör olayı Tayland’da yaşandı. Tayland’ın Yala bölgesinde bir alışveriş merkezi ile ve Hat Yai’de ünlü bir otele yapılan saldırılarda, 13 kişi ölmüş, 300 kişi yaralanmıştı. 
 KİLİSE HEDEF ALINMIŞ, 30 KİŞİ ÖLMÜŞTÜ 
 
 Nijerya’da, Nisan ayında da büyük bir saldırı oldu. 8 Nisan’da, Kaduna’da bir kilisenin hedef alındığı intihar saldırısında 30 kişi ölmüştü. Mayıs ayının en kanlı terör olayı da Yemen’in başkenti Sana’da 90 asker hayatını kaybederken, 200 kişinin yaralandığı saldırı oldu. Saldırıların yüzde 72’sinin geliştirilmiş patlayıcı düzeneğiyle yapıldığı Haziran ayında da, Irak en büyük terör saldırısının hedefi oldu. 
 4 Haziran’da, Şii guruplara ait bir merkeze düzenlenen intihar saldırısında, 26 kişi öldü, 190 kişi yaralandı, Temmuz ayında, en büyük terör saldırısına hedef olan Irak’ın Divaniye kentinde, bomba düzeneği kurulu kamyonetle yapılan saldırıda 40 kişi öldü 75 kişi yaralandı. 2012’de,ağustos ayında Yemen, eylülde Afganistan, ekim ve kasım aylarında ise Suriye en büyük saldırıların hedefi oldu.
  