'Suriyeli sığınmacıların korunması onur meselen olsun'
Uluslararası Af Örgütü, Suriyeli sığınmacıların tamamına yakınının komşu ülkelerde misafir edildiğine dikkati çekerek AB'den bu konuda üzerine düşeni yapmasını istedi.
 Af Örgütü Direktörü Nicolas Beger, "Suriye'den kaçanların korunmasını güvence altına almak için kararlı eyleme geçmek, Nobel Barış Ödülü'nün son sahibi AB'nin onur meselesidir" dedi.
 Örgütten yapılan açıklamada, AB ve üyelerinden, Suriyelileri koruma altına almaları ve iltica etmek isteyenlere adil davranmaları talep edildi.
 Örgüt ayrıca, sığınmacıların asla Suriye'ye ya da AB'ye giriş yaptıkları üçüncü ülkelere dönmeye zorlanmamalarını ve BM'nin Suriye krizine bölgesel cevap planına cömert bağış yapılmasını istedi.
  
 Suriye'den bugüne dek 350 bin kişi komşu ülkelere sığınırken ve BM yıl sonuna kadar bu rakamın 700 bine ulaşmasını beklerken, örgüt, AB'nin bugüne dek sadece 16 bin 500 Suriyeliyi almasını eleştirdi.
  
 AB sözcüleri ise Suriyelilerin iltica etmek yerine şiddetin sona ermesiyle ülkelerine dönmek istemeleri nedeniyle Türkiye ve Ürdün gibi komşu ülkelerde misafir edilmelerinin daha iyi olacağını savunuyor. AA