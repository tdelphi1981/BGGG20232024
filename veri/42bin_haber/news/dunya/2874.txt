Papa istifa nedenini açıkladı
GÖREVİ 28 Şubat'ta bırakacağını açıklamayan Papa 16. Benediktus, bugün ilk kez halkı karşısına çıkarak, bu kararı alma nedenini açıkladı. Papa, görevi sürdürecek güce sahip olmadığını belirtirken, inananlardan kendisi, halefi ve Kilise için dua etmelerini istedi.
Dünyada 1 milyar 200 milyona yakın Katoliğin ruhani lideri olan Papa 16. Benediktus, her Çarşamba düzenlenen Genel Kabul Günü'ne katılan halkı selamladı. Vatikan'daki VI. Paolo Salonu'na, dünyanın her yerinden gelen 10 bine yakın kişi akın etti. Alkışlar arasında salona giren Papa, burada bulunanları kutsaması ardından, görevi bırakmasına ilişkin açıklama yaptı. Papa, kilisenin iyiliği için bu kararı aldığını belirterek, tüm Katolikler'e gösterdikleri sevgi ve duaları için teşekkür etti. Papa, 'İsa ve Cennet'in Hükümranlığı' başlıklı konuşmasında, "19 Nisan 2005'te Tanrı'nın emaneti olarak edindiğim bu görevimi bırakma kararı aldım. Tanrı'nın önünde günlerce vicdan muhasebesi yapıp, dikkatlice ve özgür irademle bu kararı aldım. Benim için, benden sonra gelecek Papa için ve Kilise için dua etmeye devam edin. Tanrı bizim rehberimiz olacaktır" dedi.

Papa, yaptığının ağır bir davranış olduğunun farkında olduğu kadar, bu görevi sürdürecek güce de sahip olmadığını bildiğini de dile getirdi. 

Kabul Günü nedeniyle dünyanın her yerinden gelerek, Papa'yı görmeyi amaç edinmiş binlerce kişi, daha sonra Vatikan'ın sembol meydanlarından Aziz Peter Meydanı'nda toplandı. Rahibe Anna Maria, Papa'nın istifasını duyunca çok büyük bir boşluk hissettiklerini belirterek, şöyle dedi:

"Bunun tanrının bir isteği olduğuna neredeyse emindik. Ama sonradan daha fazla bu görevi yürütemeyeceğinden dolayı bunun sadece çok cesur bir karar olduğunu anladık. Tanrı'ya şükrediyoruz ki Papa bizimle birlikte Kilise'de olmaya deva edecek."

İngiliz öğrenci Merlyn de, "Bu gerçekten sarsıcı bir emeklilik kararı ama bugün burada olmak ve bu deneyimi yaşamak gerçekten onur verici" dedi. Amerikalı öğretmen Paul ise, "Papa harika bir insan, harika bir dindar ve güvenilir bir insan. Son 7 yılda Kilise için harika şeyler yaptı. Demek ki şu an gitme zamanıymış. Bu kararına saygı duymalıyız hepimiz" diye konuştu.