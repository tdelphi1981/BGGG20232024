Japonya, Çin'e karşı harekete geçti
Japonya, Çin ile kriz yaşadığı adaları korumak için ek tedbirleri gündemine aldı.
 Tokyo, Amerika'dan insansız hava aracıları (İHA) almayı planlarken adaları korumak için emekli askerleri de göreve çağırmayı düşünüyor. Ayrıca Washington ile savunma anlaşmaları da yeniden gözden geçirilecek.
 16 Aralık'ta yapılan erken genel seçimlerle başbakan olan milliyetçi lideri Şinzo Abe, egemenliklerinin müzakere konusu edilemeyeceğini açıklamıştı. Pekin'in artan askeri gücüne karşı ABD ile ilişkilerini geliştirmeyi planlayan Abe'nin Çin ile kriz yaşadığı adaları da korumak için ek tedbirleri gündeme getirmeye başladı. Bunların başında Amerika'dan İHA almak bulunuyor.
 İNSANSIZ HAVA ARACI ALINACAK
 Japonya'nın en çok satan Yomiuri gazetesi, Tokyo'nun Global Hawk modeli İHA'lar almak istediğini yazdı. Gazeteye konuşan kaynaklar, İHA'larla birlikte Tokyo'nun istihbarat kapasitesinin gelişeceğine ve Çin'in adalarla ilgili artan baskısıyla daha iyi mücadele edebileceklerine işaret etti. Ayrıca İHA'ların füze programı yürüten Kuzey Kore'ye karşı da kullanılabileceğine vurgu yapıldı. Abe yönetiminin, İHA alma planını erkene çektiği ve 2011-16 savunma programına dahil edildiği kaydedildi. Liberal Demokratların selefi Demokrasi Partisi, insansız hava aracı alma planını "uzun dönemli programa" dahil etmişti. Global Hawk modeli İHA'larda, Predatörlerde olduğu gibi füze sistemi bulunmuyor.
 EMEKLİ ASKERLER GÖREVE
 Bunun yanı sıra Şinzo Abe yönetimi, adaların korunması için emekli askerleri göreve çağırmayı ve ıskartaya çıkarılmış devriye gemilerini tekrar kullanıma sokmayı planlıyor. Japonya Sahil Güvenlik Birimi, egemenlik ihlali yapan Çin gemilerine bölgeyi terk etmeleri uyarısında bulunuyor. Ancak sürekli yaşanan ihlaller Tokyo'yu rahatsız ediyor.  Sahil Koruma Birimi'nden üst düzey bir yetkili, "Bu sorunla uzun dönemli olarak mücadele edemeyiz." diye konuştu. Japonya, asker sayısını artırmak için emekli askerlere göreve çağırmayı planlıyor. Ayrıca ıskartaya çıkmış devriye gemilerini de tekrar kullanmayı düşünüyor.
 ABD İLE SAVUNMA ANLAŞMA GÖZDEN GEÇİRİLECEK
 Başbakan Şinzo Abe, ABD ile ilişkilere de büyük önem veriyor. Bu ay içinde Washington'a giderek Başkan Barack Obama ile görüşecek olan Abe, savunma işbirliğinin de güncelleştirilmesini hedefliyordu. Bu çerçevede Japon ve Amerikalı yetkililer bir araya gelecek. Görüşmelerin, istihbarat paylaşımı ve füze savunma sistemleri üzerinde olması bekleniyor. İkili askeri tatbikatların ve tesislerin ortak kullanımının artırılacağı belirtiliyor.
 CİHAN
  