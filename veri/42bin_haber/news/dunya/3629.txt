Ahmedinejad: Fotomontaj
Cumhurbaşkanı Mahmud Ahmedinejad'ın Chavez'in annesini "teselli" ettiği fotoğraf İran'da tartışılmaya devam ediyor. Ahmedinejad adına yapılan açıklamada, görüntünün fotomontaj olduğu ileri sürüldü.
İran Cumhurbaşkanı Mahmud Ahmedinejad, geçtiğimiz Cuma günü cenaze töreninde Venezuale Devlet Başkanı Hugo Chavez'in annesini teselli ettiği fotoğraf nedeniyle savunmaya geçti.

Danışmanı aracılığıyla açıklama yapan Ahmedinejad, söz konusu görüntünün fotomontaj olduğunu ileri sürdü. Açıklamada, "Fotoğraf gerçek değil. O görüntüye ya fotomontaj yapıldı ya da öyle bir açıdan çekildi ki, sanki temas varmış izlenimi verildi" denildi.

İran'da cumhurbaşkanlığı seçimleri öncesi muhafazakar din adamları, bu fotoğrafı siyasi malzeme konusu yaparken, dün bir internet sitesi, Ahmedinejad'ın başka bir fotoğrafına yer verdi. "Entekhab" adlı internet sayfasında, Ahmedinejad bir erkeğe sarılırken ve teselli ederken görülüyor.

Haberde, Ahmedinejad'ın Chavez'in amcalarından biriyle el ele tutuştuğu ve sarıldığı ancak fotoğrafın tahrif edilerek, sanki Chavez'in annesine sarılmış gibi gösterildiği iddia edildi.

"Entekhab" internet sitesi bu iddiayı ortaya atarken İran Meclis Başkanı Ali Laricani'nin bir fotoğrafına da yer verdi.


Ahmedinejad, kadınlarla el sıkışmak gibi bir durumla karşılaştığında, iki elini birleştirdikten sonra başıyla selam vermeyi tercih ediyor.

Cumhurbaşkanı Ahmedinejad'ın siyasi rakibi olan Laricani, Uluslararası Atom Enerjisi eski Başkanı Muhammed El Baradey'le öpüşürken görülüyor.

Ancak "Entekhab" haber sitesi dün akşam saatlerinde söz konusu fotoğrafı yayından kaldırdı ve Ahmedinejad'ın Chavez'in annesi Elena Frias'ı teselli ettiği görüntünün gerçek olduğunu yazdı.

Muhalif bir milletvekili de, Ahmedinejad'ı eleştirerek, "Hangisi önemli, Venezuela için mi yoksa ülkesi ve insanları için mi gözyaşı dökmek?" sorusunu yöneltti.