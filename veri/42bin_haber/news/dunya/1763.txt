Sağlık personeline suikast
 
 Irak Türkmen Cephesi Başkan yardımcısı Ali Haşim Muhtaroğlu’nun kayınbiraderi ve Tuzhurmatu Sağlık Müdürlüğü personeli olan Ahmet Salah Asker (35) Tuzhurmatu’nun Elaskeri semtinde bulunan işyerinden mesai bitiminde çıkıp evine doğru giderken kimliği belirsiz kişiler tarafından kurşun yağmuruna tutuldu. 
 
 Olay yerinde ölen Asker, önce Tuzhurmatu Hastanesi morguna ardından Kerkük Adli Tıp Kurumu’na götürüldü. Irak Türkmen Cephesi başkan yardımcısı Ali Haşim Muhtaroğlu ile Irak Türkmen Cephesi yürütme kurulu üyesi ve Kerkük il meclis başkanı Hasan Turan ve Irak Türkmen Cephesi sözcüsü ve Kerkük il meclisi üyesi Ali Mehdi de cinayetle ilgili bilgi almak için Kerkük Adli Tıp Kurumu’na gitti.
 
 Kerkük il meclis başkanı Hasan Turan hükümetin Türkmenleri dinlemediğini belirterek olayın ciddi bir şekilde soruşturulmasını istedi. Irak Türkmen Cephesi resmi sözcüsü Ali Mehdi ise Türkmen gücü kurulmasını istedi ve Türk dünyasını Irak Türkmenlerine destek vermeye çağırdı.
 
 Tuzhurmatu’da defnedilen Ahmet Salah Asker, birkaç gün önce yapılan saldırılara dikkat çekerek Türkmenlere yönelik saldırıların durdurulması için hükümeti göreve çağırmıştı. 2003 yılından beri Tuzhurmatu’da Türkmenler terör eylemlerinin hedefi haline gelirken özellikle son 6 aydır bu eylemler yoğunluk kazanmış durumda. Bölgedeki Türkmenler kendilerini korumak için merkez hükümetinden Türkmenlerden oluşan bir askeri gücün kurulmasını istediler.
 
 Ahmet Haşim MUHTAROĞLU/ TUZHURMATU,(Irak),(DHA) 
  