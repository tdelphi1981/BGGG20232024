Suriye muhalefeti Türkiye temsilcisini atadı
Geçen yıl sonunda kurulan Suriye Ulusal Koalisyonu, Türkiye temsilciliği görevine ülkenin eski Enerji Bakan Yardımcısı Abdo Hüsameddin'i atadı. Ulusal Koalisyon İstanbul ofisi açılarak faaliyete başladı
 Mahmut GÜRER / ANKARA
 Suriye Ulusal Koalisyonu'nun bir süre önce belirlediği Türkiye temsilcisi Abdo Hüsameddin'in görevine başladığı öğrenildi. Bu doğrultuda, koalisyonun İstanbul ofisinin de açılarak faaliyete başladığı bildirilirken, Enerji Bakan Yardımcısıyken kaçarak muhaliflerin saflarına katılan Abdo Hüsameddin'in yanı sıra, Özgür Suriye Ordusu adına askeri bir temsilci atanıp atanmadığı ise bilinmiyor.
 AKŞAM'ın diplomatik kaynaklardan edindiği bilgilere göre, Hüsameddin göreve önceki hafta başladı. Eski Enerji Bakan Yardımcısıyken muhalifler safına geçen Hüsameddin'in görevine başlamasıyla birlikte, SUKO'nun İstanbul ofisinin de faaliyete başladığı bildirildi.
 BÜYÜKELÇİ STATÜSÜNDE DEĞİL
 Merkez ofisi Mısır'ın başkenti Kahire'de olan SUKO daha önce Fransa ve İngiltere'ye temsilciler atamış bu iki ülke temsilcilere, 'Büyükelçi statüsü' vermişti. Ancak Ankara'nın SUKO ofisine böyle bir misyon vermesi öngörülmüyor.
 ASKERİ YETKİLİ
 SUKO ofis kapsamında, Türkiye'ye sadece sivil değil, askeri yetkili ataması yapmak da istiyor. Ancak Ankara, Suriye-Türkiye sınırındaki kamplarda onlarca muhalifler safına geçmiş Suriye'li general ve çok sayıda rütbeliyi ağırlamasına karşın şimdilik bu isteme de sıcak bakmıyor.
 2012'nin kasım ayında Suriye Ulusal Koalisyonu Başkanı Muaz el-Hatib Ankara'ya gelerek, Dışişleri Bakanı Ahmet Davutoğlu ile bir araya gelmiş ve ofis açma istemini dile getirmişti.
 Esad'ın rolü zenginleşti
 SURİYE Dışişleri Bakanı Velid el-Muallim, Devlet Başkanı Esad'ın Suriye'nin geleceğindeki rolüyle ilgili tartışmaları 'kabul edilemez' olarak niteledi. Suriye resmi televizyonuna konuşan el-Muallim, 'Hiçkimse Devlet Başkanı'nın rolunü tartışmaya cüret etmesin... Bu kabul edilemez.' dedi. El-Muallim, BM ve Arap Birliği Suriye Özel Temsilcisi El Ahdar el-İbrahimi ile işbirliğine hazır olduklarını belirterek, Esad'ın gelecekteki rolü çok daha zengin' dedi.