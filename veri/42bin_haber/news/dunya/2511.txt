Kerkük Valisi: Patlamalar El Kaide'nin işi
Irak’ta intihar saldırılarının son dönemlerde arttığı Kerkük şehrindeki patlamaların arkasında terör örgütü El Kaide’nin olduğu iddia edildi.
 Kerkük Valisi Necmettin Ömer Kerim, şehirde son günlerde artan şiddet olaylarının terör örgütü El Kaide tarafından yapıldığını açıkladı.
  
 Kerim, valilik binasında Kerkük Emniyet Genel Müdürü General Cemal Tahir ve Kerkük Emniyet Genel Müdürü Türkmen Yardımcısı General Turhan Abdurrahman ile basın toplantısı düzenledi. Vali Kerim, halktan duyarlı olmalarını isteyerek şüphelendikleri durumlarda güvenlik güçleriyle irtibata geçilmelerini istedi.
 Terör olaylarının Kerkük halkına diz çöktüremeyeceğini ifade eden Kerim, bu yönde tüm önlemlerin aldığını ifade etti. Terör olaylarının arkasında terör örgütü El Kaide'nin olduğunu belirten Vali, "Kerkük şehri, son dönemlerde zor günler geçiriyor. Geçtiğimiz Pazar günü gerçekleşen saldırıyı El Kaide yaptı. Bunların amacı güvenlik güçlerine zayiat verip kendi hakimiyetlerini kurmak. Ama Kerkük polisi bu tür saldırıları önledi. Onların hedeflerine ulaşmasını engelledi. Bu durumda güvenlik güçlerine teşekkür ediyorum" ifadesini kullandı.
 Kerkük Valisi, Bağdat'ta ABD denetiminde bulunan bir cezaevinde 2010 yılında kaçan bir teröristin ise yakalandığını açıkladı.
 Kerkük'te polis merkezini hedef alan geçtiğimiz Pazar günkü saldırıda 30 kişi hayatını kaybetmiş, 112 kişi de yaralanmıştı.
  
  
  