Rusya ve Çinden ABDye hayal kırıklığı suçlaması
Rusya Dışişleri Bakanı Sergey Lavrov, Çinli meslektaşı Yang Jiechi ile Moskova'da bir araya geldi.
Görüşme sonrası basın mensuplarının sorularını yanıtlayan Lavrov, Washington'un Şam'da gerçekleşen terör saldırılarının kınanması konusunda isteksiz davranmasının kendileri açısından bir hayal kırıklığı olduğunu söyledi.

Son günlere kadar Birleşmiş Milletler Güvenlik Konseyi olarak tüm terör saldırılarının bugüne kadar oy birliği ile kınandığını hatırlatan Lavrov, "Burada terörün hangi motivasyonla gerçekleştirildiği ya da nerede olduğuna bakmaksızın kınıyorduk." dedi. 

Suriye'nin başkenti Şam'da dün gerçekleşen intihar saldırısında çoğu sivil en az 53 kişi yaşamını yitirirken 200'den fazla kişi de yaralanmıştı. Baas Partisi ve Rusya Büyükelçiliği yakınlarında meydana gelen saldırıda iki bina tamamı ile yıkılmış, 40'a yakın araç da yanmıştı. Patlamanın etkisi ile Rusya Büyükelçilik binasının camları da kırılmıştı.

Suriye yönetimine karşı Güvenlik Konseyi'nde yaptırım kararlarını veto eden Moskova ve Çin, ülkede yaşanan intihar saldırılarının kınanması için çaba sarf ediyor. Moskova Suriye krizinin diyalog yolu ile çözülmesi için tarafları Moskova'ya davet etmeyi sürdürüyor. 

KUZEY KORE'YE ASKERİ MÜDAHALEYE İZİN YOK

Kuzey Kore'nin nükleer deneme yapmasını sert bir şekilde eleştirdiklerini kaydeden Lavrov, Rusya ve Çin'in bu olay bahane edilerek silahlanma yarışının yeniden başlaması ya da dış askeri müdahalelere vesile yapılmasına karşı olduğunu belirtti.

Kuzey Kore nükleer sorununun çözümü için altılı görüşmelerin yeniden başlama şansının tamamı ile kapatılmasının doğru olmayacağını da kaydeden Lavrov, "Rusya ve Çin, Kuzey Kore'nin nükleer deneme yapmasını kabul edilemez olarak değerlendiriyor ve BM Güvenlik Konseyi çerçevesinde gerekli adımların atılmasını öngörüyor." ifadelerini kullandı.