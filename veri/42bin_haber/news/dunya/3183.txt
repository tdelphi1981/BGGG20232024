Fransa bombaladı
Mali'nin kuzeyinde, Tevhid ve Cihad Hareketi'nin kalelerinden sayılan Gao şehri, Fransız askerleri tarafından bombalandı. Mali ordusundan bazı yetkililer, Moritanya Bağımsız Haber Ajansı'na yaptığı açıklamada, "Gao şehrinin bazı kesimleri hala silahlı güçlerin kontrolü altında. Mali ve Fransız kara kuvvetleri, bölgede gerçekleştirilen çatışmalara son veremiyor" ifadeleri kullandı. Söz konusu açıklamanın ardından, Fransız savaş uçaklarının Gao kentini bombaladığı bildirildi.

Fransız ve Mali kuvvetleri, ülkenin kuzey kesimindeki en önemli kentler arasında sayılan Gao, Timbuktu ve Kidal'i Ocak sonunda ele geçirdiklerini duyurmuştu. 

Askeri birliklerin genelde direnişle karşılaşmadığı ifade edilirken, Gao'da, 10 Şubat'ta Mali tarihinin ilk intihar saldırısı düzenlenmişti. Bir gün sonra da Fransa, Gao'da, isyancı grupların konuşlandığı tahmin edilen bir karakolu bombalamıştı.

Fransa, 11 Ocak'ta, Mali'nin kuzeyini kontrol altında tutan silahlı grupların güneye doğru ilerlemesi üzerine, Mali ordusuyla beraber askeri operasyon başlatmış, operasyonlara Çad ve Batı Afrika Ülkeleri Ekonomik Topluluğu'ndan (ECOWAS) da askeri destek sağlanmıştı.