Rus halkının yüzde 66'sı apolitik
Rus araştırma şirketlerinden Levada'nın yaptığı araştırmaya göre; halkın yüzde 66'sının politika ile ilgilenmediği ortaya çıktı. Rusya'nın 45 ayrı bölgesinde ankete katılan 1600 kişiden sadece yüzde 26'sı siyasetle ilgilendiklerini söyledi.
Halkın yüzde 46'sı ülkende siyasete dahil olmak için yeterli imkanın olduğunu düşünürken, yüzde 33'ü fırsatların yetersiz olduğundan şikayetçi. Ankete katılanların büyük bir çoğunluğu (yüzde 68) sokak eylemlerinin siyasi süreci değiştirmediğini düşünüyor. Bununla birlikte halkın yüzde 48'i sokak eylemlerinin sivil bir hak olduğunu, yönetimin bunları engellemeye yönelik çalışmalarının da anti-demokratik olduğunu savunuyor.

Rusya'nın ihtiyaçları konusunda ise halk ikiye bölünmüş durumda. Halkın yönetimi kontrol altında tutması gerektiğini düşünenlere (yüzde 56) karşı; güçlü bir yönetim talep edenler (yüzde 40) yer alıyor. 

Sorunların çözümü için mahkemelere gidilmesi gerektiğini düşünenler ise azınlıkta; çoğunluk hakkını aramak için medya gibi başka alternatif yollara başvurmayı tercih ediyor.