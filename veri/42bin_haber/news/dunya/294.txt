Çatışmalardan kaçan Suriyeliler, Türkiye'ye akın ediyor
Suriye sınırına komşu illerden olan Mardin'in Kızıltepe ilçesine bağlı Şenyurt beldesinde gergin bekleyiş devam ediyor.
Suriye'nin Resulayn kentinde PKK'nın Suriye'deki kolu olan PYD ve muhalifler arasında devam eden silahlı saldırıların, Kızıltepe'nin Şenyurt beldesine sınır olan Derbesiye'ye sıçramasından korkan Suriyelilerin Türkiye'ye geçişleri sürüyor. Derbesiye'de ise zaman zaman silah sesleri duyuluyor. Türkiye'ye geçmeye çalışan Suriyeliler sınırda bekliyor. Son iki gün içinde aralarında Esed askerleri, çocuk ve kadınların da bulunduğu 200'e yakın Suriyeli'nin geçiş yaptığı Şenyurt'ta vatandaşlar ise gün boyu devam eden silah seslerinden tedirgin.

Son olarak sınırdan geçerek Türkiye'ye sığınan 9 kişilik bir aileyi askerler karşıladı. Annelerini Derbesiye'de bırakan aileden genç bir kız geçiş sırasında gözyaşlarını tutamadı. Resulayn kentinde yaşanan çatışmaların Derbesiye'ye sıçrayacağı ve gece çatışma çıkacağı söylentilerinin yayıldığı, bu yüzden tedirgin olan halkın kaçmaya başladığı bildirildi.