"İslam Ümmeti" lideri hastaneye kaldırıldı
ABD'deki "İslam Ümmeti" adlı hareketin lideri Louis Farrakhan'ın ABD'ye bağlı Virgin Adaları'nda tedavi gördüğü bildirildi.
Farrakhan'ın sözcüsü Ekber Muhammed, 79 yaşındaki liderin yüksek ateş şikayeti ile St. Thomas'daki hastaneye başvurduğunu, tedavinin ardından taburcu edildiğini ve sağlık durumunun iyi olduğunu söyledi.

Muhammed, Farrakhan'ın St. Croix'de yapması planlanan konuşmanın iptal edildiğini belirtti.

Barbados, Dominik ve Bahamalar'ı da kapsayan Karayipler turuna çıkan Farrakhan'ın bugün St. Croix'deki bir hapishaneyi ziyaret etmesi bekleniyor.

Farrakhan, 2000 yılında prostat kanseri için ameliyat olmuş; 2007 yılında da 5 hafta boyunca hastanede kalmıştı.

Daha önceki konuşmalarından ötürü Yahudi karşıtlığıyla suçlanan Farrakhan, 1995'te ABD'nin başkenti Washington'da yapılan bir milyon adam yürüyüşünün mimarıydı.

1930'lu yıllarda Wallace D. Fard tarafından Detroit'de kurulan, daha sonra Elijah Muhammed önderliğinde Chicago'da yeniden örgütlenen İslam Ümmeti, siyahların milliyetçiliğini savunuyor.