Arjanti'in mektubuna sert yanıt
İngiltere, Arjantinli liderin mektubuna sert cevap verdi.
 Arjantin Cumhurbaşkanı Cristina Fernandez de Kirchner’in İngiliz hükümetinden Falkland Adaları'nı ülkesine iade etme çağrısına İngiltere’den sert bir cevap geldi.
 Başbakanlık’tan yapılan açıklamada, Falklandlıların ‘Britanyalı olarak’ kalma yönünde güçlü bir irade ortaya koyduklarına dikkat çekilerek, Arjantin yönetiminin bu ‘iradeye’ saygı duyması gerektiği vurgulandı.
 Açıklamada, Başbakan David Cameron’ın “Falkland halkının çıkarlarını korumak için ne gerekiyorsa yapacağız.” şeklindeki sözlerine yer verildi.
 Kirchner, bugünkü Guardian ve Independent gazetelerine ücret mukabilinde verdiği ve Başbakanı Cameron'a hitaben yazdığı ilan-mektupta, Falkland Adalarıyla ilgili çözüm konusunda müzakere edilmesine ilişkin 1965 yılındaki BM kararına uyulmasını talep etmişti.
 Arjantinli lider ayrıca, İngiltere’nin adaları ülkesinden “zorla kopardığını” ve Atlas Okyonusu’ndaki İngiliz sömürgeciliğinin sona erdirilmesi gerektiğini belirtmişti.
 Falkland Adaları hükümeti, ülkenin siyasi geleceğini belirlemek için önümüzdeki Mart ayında referanduma gitme kararı alırken, David Cameron referandumdan çıkacak sonuca İngiltere'nin saygı duyacağını belirtmişti.
 Falkland takım adalarının hakimiyeti konusunda iki ülke arasında, son aylarda büyük gerginlik yaşanıyor. Arjantin yönetimi, İngiltere'nin adayı kendilerinden 180 yıl önce "çaldığını" ve adaların gerçek sahibinin kendileri olduğunu iddia ediyor.
 İngiltere ise adaları, Arjantin'in kurulmasından önce keşfettiğini ve dolayısıyla müzakere edecek bir mesele bulunmadığını, ada halkının Britanyalı olmak kalmak istediğini savunuyor.
 Arjantin'in adayı işgal etmesi üzerine İngiltere, 2 Nisan 1982 tarihinde ülkeye askeri bir birlik göndermiş ve iki ülke arasında kısa bir süre devam eden çatışalar yaşanmıştı. Bu çatışmalar sonucunda, 255 İngiliz ve 650 Arjantinli asker hayatını kaybetmişti. 
  