Hükümetin eğitim notu zayıf
Alman Sendikalar Birliği (DGB) tarafından yapılan bir araştırmaya göre, Başbakan Angela Merkel'in girişimi ile 2008 yılında düzenlenen ‘Eğitim Zirvesi'nde alınan kararların birçoğu gerçekleştirilemedi.
 Yuvalarda öğrenci kapasitesinin yükseltilmesi ve okulu yarıda bırakanların sayısının azaltılması konusundaki çabalar yetersiz kaldı. Yüksekokullarda okuyan öğrencilerin sayısının artırılması konusunda hedefe ulaşıldı, ancak bu konuda da sorunlar mevcut.
 Hıristiyan Demokrat Birlik Partili (CDU) Başbakan Angela Merkel'in girişimiyle 2008 yılında ülkedeki eğitim alanındaki sorunları çözmek amacıyla “Eğitim Zirvesi” düzenlenmişti. Dresden kentinde yapılan zirveye Federal Eğitim Bakanı Annette Schvan, eski Çalışma Bakanı Olaf Scholz ile 16 eyalet başbakanları katılmıştı. Zirvede ana okuldan yüksel okul öğrencilerini kapsayan somut hedefler belirlenmişti. Başbakan Merkel, 2015 yılına kadar gerçekleştirilmesi planlanan kararların tanıtımında Almanya'nın ‘Eğitim Cumhuriyeti' yolunda ilerlediğini belirtmişti.
 Alman Sendikalar Birliği (DGB) adına zirveden çıkan kararları değerlendiren eğitim araştırmacısı Klaus Klemm, bu yıl 3'ncü raporunu açıkladı. Zirveden 4 yıl sonra henüz hedeflerin çoğuna ulaşılamadı. Ülkede hala kalifiye eleman sıkıntısı çekiliyor. Her yıl temel eğitimini (Hauptschule) tamamlamadan okulu yarıda bırakanların sayısı 50 bin iken, 20-30 yaş grubundaki 1,56 milyon genç yetişkin ‘vasıfsız' olarak nitelendiriliyor. DGB'nin araştırmasına göre yuvalardaki durum ciddi sorun içeriyor. Devlet 1 Ağustos 2013'den sonra 3 yaşın altındaki çocuklara bakım imkanı sunmakla yükümlü. Ancak ülkede çocuklar için 220 bin ek yere ihtiyaç var, ayrıca bu çocuklara bakacak personel eksikliği de söz konusu. Okulları terk eden öğrencilerin oranının 2015'e kadar yüzde 8'den yüzde 4'e düşürülmesi için önlemler alınması hedeflenmişti. Klemm'in raporunda bu konuda henüz bir önlem alınmadığı belirtildi. Meslek eğitimi olmayanların sayısının azaltılması konusunda da istenilen hedefe ulaşılamadı. Meslek içi eğitim, geliştirme konusunda ise gerileme yaşandı. Hükümet yüzde 50 oranını hedeflerken, geliştirmeye katılanların oranı yüzde 44'ten 42'ye geriledi. Liseden sonra yüksek okula başlayanların oranı yüzde 40 olarak hedeflenmişti. Bu hedefin üzerine çıkılarak oran yüzde 50,9'a yükseldi. DGB Başkanı İngrid Sehrbrock bu gelişmenin sevindirici olduğunu belirterek, ancak eyaletlerin bu kadar öğrenciye iyi eğitim imkânı sunmakta zorlandığını dile getirdi. Sehrbrock, federal hükümetin üniversiteleri, araştırma ve eğitimi sürekli finanse etmesi gerektiğini söyledi.
 Eğitim zirvesinde yabancı ülkelerdeki üniversite diplomalarının Almanya'da tanınması kolaylaştırılacaktı. Bununla ilgili yasa yürürlüğe girdi. Ayrıca zirveden 2015 yılına kadar gayri safi milli hâsılanın yüzde 10'unu eğitim ve araştırmaya harcama kararı çıkmıştı. Bu miktarın yüzde 3'ü araştırmaya, yüzde 7'si ise eğitime harcanacak. Ancak eyaletler, federal hükümeti maliyetin birlikte karşılanması hususunda “çekingen” kalmakla eleştirmişti.