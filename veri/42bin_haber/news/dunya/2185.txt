İngiliz kadınların İslam merakı
İNGİLİZ yayın kuruluşu BBC, İngiltere'de İslamiyeti seçen genç İngiliz kadınların konu alındığı belgesel hazırladı.
'Make me a Muslim' (Beni Müslüman Yap) adlı belgeselde, İngiltere'de her geçen gün daha fazla genç İngiliz kadının Müslümanlığı seçtiği vurgulandı. BBC 3 kanalında yayınlanan belgeselde, alkolü ve gece hayatını bırakarak hayatlarına Müslüman olarak devam eden 5 genç kadın, İslamiyet'i neden ve nasıl seçtiklerini ve Müslüman olduktan sonra değişen yaşamlarını anlatıyor. İngiliz The Sun gazetesinin de yer verdiği belgesel haberinde, giderek artan sayıda İngiliz kadının İslamiyeti seçtiği ve her yıl 5 bin kadının Müslüman olduğu belirtiliyor. Habere göre, İslamiyeti seçenlerin yüzde 75'i beyaz İngiliz kadınlardan oluşuyor. Belgeselde Müslüman eşiyle tanıştıktan sonra İslam dinini merak eden 21 yaşındaki üniversite öğrencisi Alana Blockley, içki içmeyi değil ama domuz salamı yemeyi özlediğini söylüyor. 

Belgeselde ayrıca, Edinburgh'da daha önce mankenlik yapan ve Müslüman olduktan sonra Ayşe adını alan Eunice Olimude ile Güney Galler'de yaşayan 24 yaşındaki Claire Bridgend'in hayat hikayeleri anlatıldı. Programın sunuculuğunu İngiltere'yi uluslararası güzellik yarışmasında temsil eden ilk Müslüman model olan 25 yaşındaki Shanna Bukari yapıyor.