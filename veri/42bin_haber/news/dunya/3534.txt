Türkiye'nin de katıldığı AMAN-13 tatbikatı yapıldı
Türkiye'nin de aralarında bulunduğu 13 ülkenin savaş gemileri ve deniz unsurlarının katıldığı AMAN-13 Tatbikatı Hint Okyanusu'nda yapıldı. 
Pakistan karasularında gerçekleştirilen tatbikatla deniz yollarını ve ticareti tehdit eden deniz haydutları ile teröristlere karşı mücadele, deniz birliklerinin operasyonel kabiliyeti, bölgesel işbirliği ve deniz emniyetinin sağlanmasının amaçlandığı bildirildi.

Pakistan Donanması'ndan Oramiral Nevid Ahmed Rızvi'nin katılımcı ve gözlemci ülke temsilcilerine yönelik bilgilendirmenin ardından başlayan AMAN-13 Tatbikatı'na ev sahibi Pakistan, Türkiye, ABD, İngiltere, Birleşik Arap Emirlikleri, Sri Lanka, Malezya, Japonya, Endonezya, İtalya, Çin, Bangladeş ve Avustralya donanmasından savaş gemileri ve deniz unsurları yer aldı. Türkiye tatbikata F-496 Gökova Firkateyni'yle katıldı.

Tatbikatta, deniz terörüne karşı koymak için yapılacak askeri harekatlar, helikopter ve hücumbotlarla çıkarma, seyir halinde gemiden gemiye yakıt ikmali, gerçek mermilerin kullanıldığı hedef imhasıyla deniz birliklerine ait helikopter ve uçak geçişleri icra edildi.

Dört gün süren ve son günü medyaya açık olan AMAN-13 Tatbikatı, katılımcı ülkelerin savaş gemilerinin resmi geçit töreniyle sona erdi.

AMAN-13 Tatbikatında, Azerbaycan, Bahreyn, Brezilya, Kanada, Mısır, Almanya, Ürdün, Myanmar, Brunei,Nijerya, Kuzey Sudan, Umman, Polonya, Rusya, Katar, Sudi Arabistan, Güney Kore, Türkmenistan ve Ukrayna gözlemci statüsünde temsil edildi.

Oramiral Bilgel'e İmtiyaz Madalyası

Resmi temaslarda bulunmak amacıyla 3 Mart'ta Pakistan'a gelen Deniz Kuvvetleri Komutanı Oramiral Murat Bilgel, AMAN-13 Tatbikatı'nın son gününü Pakistan Deniz Kuvvetleri Komutanı Oramiral Asıf Sandila ile izledi.

Tatbikat kapsamında düzenlenen 5. Uluslararası Deniz Konferansının onur konuğu olan Oramiral Bilgel konferansta bir sunum yaptı. Tatbikatın ardından Oramiral Bilgel'e, Pakistan'ın saygın devlet nişanlarından İmtiyaz Madalyası takdim edildi.