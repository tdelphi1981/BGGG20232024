Berlin'e 'mega' büyükelçilik
Türkiye'nin dünya genelindeki en büyük diplomatik temsilcilik binası, yine en fazla Türk'ün yaşadığı Almanya'da hizmete giriyor.
 Başbakan Recep Tayyip Erdoğan'ın yarın başlayacak Almanya ziyareti kapsamında açılışını yapacağı büyükelçiliğin 9 bin 500 metrekare kapalı alanı bulunuyor. Osmanlı'dan kalan yaklaşık 6 dönümlük arazi üzerine inşa edilen büyükelçilik, aynı anda 2 bin kişiye hizmet verecek. 143 projenin kalımıyla yapılan yarışmanın sonunda, Doğu ile Batı'yı birleştiren Türkiye'nin konumunu sembolize eden ve iki ayrı bloktan oluşan binaları bir köprü ile birleştiren proje birinci seçildi. Büyükelçiliğin ana giriş kapısı, Bonn'daki elçilik binasının kapısındaki bakırlar kullanılarak yapıldı. 800 kişilik çok amaçlı balo ve konferans salonu bulunan yeni binanın camlarında da Selçuklu desenleri hakim. Büyükelçiliğin açılışını yapacak olan Erdoğan da gezisi sırasında Almanya Başbakanı Angela Merkel'le biraraya gelerek, ikili ilişkilerin yanı sıra Suriye ve bölgedeki son durumu ele alacak.
 Mahmut GÜRER / ANKARA