ABD'den Japonya'ya erken uyarı sistemi
Tokyo ve Washington'ın, nükleer denemeler yapan Kuzey Kore'ye karşı hava savunmasını güçlendirmek için Japonya'nın güneyindeki Kyoto yakınlarına erken uyarı sistemi yerleştirmeyi planladığı bildirildi.
Kamu haber ajansı Kyodo'nun haberine göre, erken uyarı sistemi Kyoto'nun kuzeyindeki hava savunma üssüne yerleştirilecek. Kyodo, Kuzey Kore'nin Guam ya da Hawaii'yi hedef seçmesi halinde füzelerin Japonya'nın orta bölgelerinden geçeceği düşünüldüğü için Kyoto'nun seçildiğini yazdı. X-band tipi radar daha önce de ülkenin kuzeyindeki Aomori'ye yerleştirilmişti. 

Japonya Başbakanı Şinzo Abe ile ABD Başkanı Barack Obama geçen cuma günü Washington'da yaptıkları görüşmede radarın yerleştirilmesi için beraber çalışacaklarını kaydetmişti.

Komünist Kuzey Kore yönetimi son zamanlarda nükleer denemeler yapmıştı. Ayrıca bir füze denemesi de gerçekleştirmişti. Kuzey Kore, ABD'yi resmen nükleer hedef olarak da ilan etmişti.