CIA'nın başkan adayına Senato'da işkence sorgusu
Barack Obama'nın CIA Başkanlığı'na aday gösterdiği John Brennan'a, 4 saat ifade verdiği Senato'da işkence yöntemleri soruldu ve protesto edildi. ABD Başkanı Barack Obama'nın CIA Başkanlığı'na aday gösterdiği Beyaz Saray Terörle Mücadele Danışmanı John Brennan, insansız hava araçlarının sadece bir caydırıcı unsur olarak, yakın ve büyük terörist tehditler için kullanıldığını savunurken, suda boğulma hissi yaratan CIA'nin sorgulama yöntemi "Waterboarding"i ise "menfur" bir yöntem olarak tanımladı.

Brennan, adaylığıyla ilgili Senato İstihbarat Komitesi'ne yaklaşık 4 saat ifade verdi.

Oturum, salondaki protestolar yüzünden bir müddet başlayamazken, Brennan'ın konuşmasına başlamasının ardından da her 1-2 dakikaya bir sözleri protestolarla bölündü. Her bir protestocu dışarıya çıkarılmasına rağmen, grup halinde geldikleri gözlenen protestocuların ardı arkasının kesilmemesi üzerine komite başkanı Dianne Feinstein izleyicileri salondan boşalttırdı ve izleyiciler tekrar güvenlik kontrolünden geçerek, küçük gruplar halinde ve belirli periyotlarla içeriye alındı.

Brennan'ın ifadesinden saatler önce ABD Başkanı Barack Obama, yurtdışında, El-Kaide ile işbirliği yapan Amerikalılara karşı insansız hava uçaklarının kullanılmasının gerekçelerine yönelik Adalet Bakanlığı'nın tavsiyelerini içeren gizli dosyayı, uzun süre karşı duruşunun ardından, nihayet komiteye gönderme kararı almıştı. Bu adım, Brennan'ın ifadesi öncesinde Senato'ya jest olarak algılandı. Yine de senatörler, Brennan'a "insansız hava araçlarının kullanımı, gizli dosyaların Kongre ile paylaşımı, işkence teknikleri" gibi sorular yöneltti.

Brennan, insansız hava araçlarının sadece bir caydırıcı unsur olarak, yakın ve büyük terörist tehditler için kullanıldığını belirterek, bunların önceki saldırılara yönelik bir cezalandırma aracı olarak kullanılmadığını söyledi.

Bu atakların kanunlarla tamamen uyumlu olduğunu da savunan Brennan, yine de teröristlerin canlı ele geçirilmelerinin bilgi edinme açısından öldürülmesinden daha iyi olduğunu kaydetti. Brennan, insansız hava araçlarının ataklarında sivil ölümlerinin çok seyrek olduğunu bildirdi.

CIA'nin işkence teknikleri

Brennan'a, CIA'nin kullandığı işkence teknikleri arasında yer alan ve kişilerin yüzüne su dökülerek boğulma hissi yaratan ve ciddi eleştirilere neden olan "waterboarding" yöntemi de soruldu. Bu yöntem için "işkence" ifadesini kullanmaktan kaçınan Brennan, yine de bu yöntemin değerli bilgiler edinmeye yaradığından emin olmadığını kaydetti. "Waterboarding"e kişisel olarak karşı olduğunu ve bunu zamanında CIA'daki arkadaşlarıyla da özel ortamda paylaştığını ifade eden Brennan, "Bu (waterboarding), menfur bir şey ve bir kez daha tekrarlanmamalı" dedi.

Brennan, senatörlerin arka arkaya soruları karşısında, komiteye istedikleri konularda bilgi verme adına elinden geleni yapacağını söyledi.

ABD'nin El-Kaide ve diğer terörist organizasyonlarla savaşının devam ettiğini belirten Brennan, 1998 yılında El-Kaide'nin elimine edilen lideri Usame Bin Ladin'i hedef alan saldırıya karşı durmasından ise pişmanlık duymadığını, bu hava saldırısının olması halinde Ladin yanında başkalarının da öldürebileceğini ve başarı şansının küçük düzeyde kalacağını kaydetti.

Kuzey Afrika ve Ortadoğu'nun siyasi, ekonomik ve sosyal dönüşümler anlamında tarihi bir dönemden geçtiğini, İran ve kuzey Kongre'nin nükleer silah edinmeye yönelik faaliyetlerinin devam ettiğini ifade eden Brennan, ABD'nin de her gün diğer ülkeler ve uluslararası suç örgütleri gibi grup ve kişiler tarafından siber saldırıya maraz kaldığını bildirdi.

Brennan, her ne kadar komitede yoğun sorulara maruz kalsa da adaylığının onaylanmasına yüksek ihtimal veriliyor.

Protesto

Öte yandan Brennan'ın Senato'da gerçekleşen oturumuna protestolar damgasını vurdu. Brennan'ın konuşması sık sık protestolarla kesildi. Eylemciler,  insansız hava araçlarının gerçekleştirdiği saldırıları protesto etti. Eylemcilerden biri, "Sizin insansız hava araçları politikanız yüzünden, çocuklar ölüyor" diye bağırdı.

Obama, geçtiğimiz ay aday gösterdiği 57 yaşındaki Brennan'ı ülkedeki en becerikli ve saygıdeğer istihbarat lideri olarak nitelemişti.