Oyuncak silah dehşetine darbe!
Meksika'nın başkenti Meksiko'da her 10 suçtan 3'ünün oyuncak silahla işlendiği ortaya çıkınca, yetkililer dükkanlardaki binlerce oyuncak silaha el koydu 
 Meksika’da suçla mücadele kapsamında gerçeğine benzeyen binlerce oyuncak silaha el konduğu bildirildi. Vali Miguel Angel Mancera, başkent Meksiko’da işlenen her 10 şiddet suçundan en az 3’ünün gerçeğini aratmayan oyuncak silahlarla işlendiğini söyledi. 
 
 Meksiko ve diğer eyaletlerdeki dükkanlarda bu türde satılan oyuncak silahlara el konulduğunu belirten yetkililer, sadece şeffaf ve parlak renkteki plastik oyuncak silahların satılmasına izin verildiğini açıkladı. 
 
 Uzmanlar, Meksika’da sivillere ruhsatlı silah kullanımı izni verilmesinin istisnalar dışında tamamen yasaklandığını vurguluyor. 
 
 Resmi istatistiklere göre, geçen yıl, başkent Meksiko’da 82 binin üstünde hırsızlık, bin 300’ün üstünde cinayet vakasının yaşandığı belirtiliyor. 
 
 AA