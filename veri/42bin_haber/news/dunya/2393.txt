"Çözüm yeni İpek Yolu'nda"
Eski ABD Dışişleri Bakanı Hillary Clinton, Yeni İpek Yolu projesinin Afganistan'daki sorunların çözümü için bir araç olduğunu ifade etti.
Tacik basınında yer alan habere göre, Hillary Clinton, Washington'da Uluslararası İlişkiler Konseyi'nde yaptığı son konuşmasında, ekonomik araçları stratejik sorunları çözmek için kullandıklarını kaydetti. Clinton, yeni İpek Yolu projesiyle bölgesel ekonomik entegrasyonu amaçladıklarını ifade etti.

Hillary Clinton'un girişimiyle gündeme getirilen İpek Yolu projesi, Afganistan ile komşu ülkeler arasındaki ekonomik işbirliğini daha da güçlendirmeyi amaçlıyor. Bu proje sayesinde demir ve kara yollarının inşa edilmesi, boru ve elektrik nakil hatlarının çekilmesi öngörülüyor. Böylece, Afgan ihraç ürünlerinin bölgede serbest dolaşımı sağlanarak, bu ülkenin ekonomisinin canlandırılması hedefleniyor.