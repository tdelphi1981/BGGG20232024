Rus bakan Rumlar için umutsuz konuştu
Rusya Maliye Bakanı Anton Siluanov, Kıbrıs Rum Kesimi'ne ek kredi vermek yerine, eski verilen kredinin şartlarının bir miktar daha iyileştirilmesinin daha doğru olacağını söyledi.
Rumların hem eski kredinin şartlarının iyileştirilmesi hem de yeni kredi için başvuru talepleri olduğunu ifade eden Siluanov, "Biz eski kredinin şartlarının iyileştirilmesi konusunda düşünmek istiyoruz." dedi.

Siluanov'a göre AB desteği olmadan Rumların sadece Rusya'nın yardımı ile borç krizini aşmaları mümkün değil. Siluanov borç durumu ile ilgili konuyu Avrupalı ortakları ile de müzakere edeceklerini, geri ödeme konusunun buna göre şekilleneceği bilgisini verdi.

Rusya 2011'de Kıbrıs Rum Kesimi'ne 4,5 yıl süre ile 2,5 milyar Euro kredi vermişti. Güney Kıbrıs, geçen ay Rusya'dan sürenin ek beş yıl daha uzatılarak geri ödemelerin 2021 sonrasına alınmasını talep etti.

Kıbrıs Rus Kesimi, Temmuz 2012'de de Rusya'dan ek 5 milyar Euro borç talep etti. Rusya henüz kredi talebine olumlu cevap vermiş değil. Moskova, AB'nin oluşturacağı bir kurtarma paketine destek vermeye daha sıcak bakıyor.