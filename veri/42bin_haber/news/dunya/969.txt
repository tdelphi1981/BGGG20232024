ODTÜ'lü öğrencilerden "liderlere" mektup
ODTÜ'lü öğrenciler, Göktürk-2 uydusunun fırlatılması törenleri sırasında yaşanan olaylarla ilgili Cumhurbaşkanı Abdullah Gül, Başbakan Recep Tayyip Erdoğan ve CHP Genel Başkanı Kemal Kılıçdaroğlu'na mektup gönderdi. Bir grup ODTÜ öğrencisi adına kaleme alınan mektupta, ODTÜ gençliğinin, ülkenin saygın bilim kurumlarından olan üniversitelerinde yaşanan olaylardan üzüntü duyduğu belirtildi.

Mektupta şu ifadelere yer verildi:

"20 bin kişilik mevcuduyla ODTÜ gençliği, söz konusu olayların içinde yer alan, 150-200 kişiden ibaret olmadığı gibi o gün yaşananların da ODTÜ gibi milletimizin göz bebeği saygın bir bilim kurumunu temsili söz konusu değildir.

ODTÜ'lüler, 12 Eylül öncesinde olduğu gibi darbeye zemin hazırlama amaçlı, karanlık odaklarca tezgahlanmış siyasi ve ideolojik çatışmaların içine çekilemeyecektir, hele hele şiddet içeren olaylarda asla taraf olmayacaktır.

ODTÜ gençliği sahip olduğu bilimsel formasyon ve toplumcu idealist bir ruhla ülkemizin ve milletimizin uluslararası camiada hak ettiği saygın yeri almasında üzerine düşeni yapmaya hazırdır."