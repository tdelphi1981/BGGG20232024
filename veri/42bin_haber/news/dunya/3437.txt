Kıbrıs Rum kesimi için paket yolda
Avro Bölgesi maliye bakanları, Kıbrıs Rum kesimini kurtarma paketini bu ayın ikinci yarısında onaylama hedefinde mutabık kaldı. Brüksel'de toplanan maliye bakanlarının ortak açıklamasında, Kıbrıs Rum kesimi ve troykaya mali programla ilgili çalışmaları hızlandırmaları çağrısı yapıldı.

Avro Grubu Başkanı ve Hollanda Maliye Bakanı Jeroen Dijsselbloem, kurtarma paketinde banka zararlarının tasarruf sahiplerine yüklenip yüklenmeyeceği konusunda sır vermedi.

Bu arada, Avro Bölgesi'nin kurtarma paketi için Kıbrıs Rum kesimine şart koştuğu, bağımsız kuruluşlarca bankalara kara para denetiminin Avrupa Konseyi Kara Parayla Mücadele Komitesi (MoneyVal) tarafından gerçekleştirileceği belirtildi.

Rum Yönetimi Maliye Bakanı Mihalis Sarris, denetimlerin 12 Mart'ta başlayacağını ve ay sonuna kadar tamamlanacağını söyledi.

Kıbrıs Rum kesimi için öngörülen 17 milyar avroluk kurtarma paketinin 8-10 milyar avrosunun bankalara sermaye takviyesinde, kalanının borç ödemelerinde kullanılması planlanıyor.