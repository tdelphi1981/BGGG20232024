'Ermeni soykırımı' müzesi öyle bir yere yapılıyor ki...
Birinci Dünya Savaşı sonrasında İtilaf Devletleri ile Osmanlı İmparatorluğu arasındaki Sevres (Sevr) Antlaşması'nın imzalandığı kasaba şimdi de Avrupa'nın ilk "Ermeni Soykırımı Anıt Müzesi"ne ev sahipliği yapmaya hazırlanıyor.
Fransa'daki Ermeni diasporası kuruluşlarının girişimiyle Sevres kasabasındaki bir Ermeni kolejinin anıt-müzeye dönüştürülmesi için girişim başlatıldı.

Paris'in kuzeybatısındaki Sevres kasabasında Ermeni cemaati tarafından kullanılan tarihi Samuel Moorat kolejinin bulunduğu alana anıt-müzenin yanı sıra konferans ve araştırma merkezleri de inşa edilecek. Araştırma merkezinin soykırımlar ve insanlığa karşı işlenmiş suçlar konusunda konusunda uzmanlaşacağı belirtiliyor.

Diasporanın "soykırımın 100'üncü yıldönümü" kapsamındaki en önemli girişimlerinden biri olarak gösterilen proje için geçen yıl eylül ayında "Sevres 2015" adlı bir dernek kuruldu. Derneğe uluslararası hukuk doktoru Ermeni kökenli Fransız akademisyen Gerard Guerguerian başkanlık ediyor.

Guerguerian, proje hakkında yaptığı ilk basın açıklamasında, bugünkü Türkiye'nin doğusunda bir "Ermeni devleti" kurulmasını öngören antlaşmanın Sevres kasabasında imzalanmış olmasının "sembolik" önemine de vurguda bulundu. Proje için daha sonra bir vakıf kurulması ve anıt-müzenin bu vakıf tarafından işletilmesi öngörülüyor.

Anıt-müze projesine diasporaya yakınlıklarıyla tanınan Fransız siyasilerden de destek gelmeye başladı. Ermeni kökenlilerin yoğun yaşadığı Paris banliyölerinden Issy-les-Moulineaux kasabasının aynı zamanda milletvekili olan Belediye Başkanı Andre Santini projeye destek verdiğini bildirdi.

Sevres kasabasını da içine alan Hauts-de-Seine ili Bölge Konseyi Başkanı Ermeni kökenli siyasetçi Patrick Deveciyan da projeyi destekleyenler arasında. İktidardaki Sosyalist Parti içinde diasporaya en yakın isimlerden olan milletvekili Philippe Kaltenbach da anıt-müzenin inşa edileceği alanı geçtiğimiz günlerde Ermenistan'dan gelen bir parlamenter heyetiyle birlikte ziyaret etti.

Projenin toplam maliyeti ve bu maliyetin nasıl karşılanacağı henüz bilinmiyor. Anıt müzenin 2015 yılında açılması planlanıyor.