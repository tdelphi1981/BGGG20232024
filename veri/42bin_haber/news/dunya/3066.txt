'Kanlı elmasa' tarihi soygun
Afrika'daki elmas madenlerinden çıkarılan 'kanlı elmas'ların ilk uğrak durağı Belçika'da tarihi bir soygun yaşandı. Brüksel havaalanına giren maskeli ve silahlı soyguncular bir kaç dakika içinde 350 milyon Euro'luk elmas çaldı.
Belçikanın başkenti Brükselde havaalanın güvenlik duvarını delerek piste çıkan sekiz soyguncu İsviçreye gitmeye hazırlanan bir uçaktan milyonlarca dolarlık elmas çaldığı ortaya çıktı. Soygun planı havaalanı yetkililerini bile şaşkına çevirdi. Brüksel Savcılık Sözcüsü Anja Bijnens, dün gece gerçekleşen olayda silahlı ve maskeli kişilerin iki araçla olay yerine geldiğini ve soygunu kısa sürede gerçekleştirerek kayıplara karıştığını söyledi. Polis gecenin ilerleyen saatlerinde havaalanı yakınlarında yanmış bir otomobil bulunduğunu ancak olayla ilgili ipuçlarının aranmasına devam edildiğini bildirdi. 



10 kilo elmas vardı 

Belçika medyası uçaktan 10 kilo civarında elmasın çalındığını bunun tahmini değerinin de 350 milyon Euro (467 milyon dolar) olduğunu yazdı. Havaalanı Sözcüsü Jan Van Der Crujsse, soyguncuların havaalanının dış duvarında bir delik açtığını ve bu delikten geçerek doğrudan hareket etmek üzere olan İsviçre uçağına gittiğini söyledi. Van Der Crujsse, araçlarından inip silahlarını çeken soyguncuların direnişle karşılaşmadan ganimeti ele geçirdiğini ve geldikleri yoldan geri döndüklerini belirtti.
Belçika'nın Anwers kenti Afrika'da çıkartılıp getirilen ham elmasların işlenerek piyasaya sürüldüğü en önemli merkezlerden biri. Özellikle Afrika'daki örgütlerin çocuk işçi çalıştırarak ve savaşı finanse etmek için kaçak yollarla bu ülkeye elmas soktuğu biliniyor. Bu elmaslarla Afrika'daki iç savaş finanse edildiği için bu elmaslara 'Kanlı Elmas' deniliyor. 

Polis kıyfati ile 3 dakikada soydular

Soygunun detayları da ortaya çıkmaya başladı. İki araçla havaalanın çitlerini yararak giren sekiz soyguncunun polis kılığında olduğu ifade edildi. Brüksel Federal Savcılık sözcüsü konuyla ilgili yaptığı basın toplantısında görgü şahitleri ve kamera kayıtlarına dayanarak soygunun çok planlı ve profesyonelce gerçekleştirildiğini vurguladı. Soygunun üç dakika gibi kısa sürede gerçekleştiği açıklandı. Maskeli ve ağır makineli silahlarla gerçekleştirilen soygundan sonra izlerini kaybettiren soyguncuları bulma çalışması ülke çapında devam ediyor. Öte yandan Dünyanın elmas ticaretinde gözde yerlerin başında gelen Anvers Dünya Elmas Merkezi sözcüsü Caroline De Wolf ise çalınan bir çanta dolusu elmasın toplam değerinin 50 milyon dolar civarında olduğunu kaydetti. Ham haldeki elmasların henüz işlenmemiş olduğu için soyguncuların değerli taşları çok kolay ellerinden çıkartabileceklerini ifade eden sözcü 'Anvers'ten Zürih'e gitmek üzere yola çıkan toplam değeri 50 milyon dolar civarında olan ham elmaslar çalındı. Günlük bu şekilde birçok kez yurtdışına transferlerimiz oluyor. Henüz işlenmemiş taşlar olduğu için sertifikaya sahip değiller. Dolayısıyla soyguncular maalesef bu elmasları kolayca başkalarına satabilirler. Çalınan elmasları tekrar geri görebileceğimizi sanmıyoruz. Havaalanın apronuna kolayca girilip ve aynı şekilde araçlarıyla soygundan sonra soyguncuların kaçmış olmasına anlam veremiyoruz. Anvers'in dünya elmas ticaretinde çok saygın bir yeri var. Bu tür soygunlarla itibarımızın ve bize olan güvenilirliğin azalmasından endişe ediyoruz.' şeklinde konuştu.