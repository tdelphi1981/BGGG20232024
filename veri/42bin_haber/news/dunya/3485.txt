Endonezya'da yanardağ faaliyete geçti
Endonezya'da turistlerin en çok ilgi gösterdiği yerlerden biri olan Java adasındaki yanardağdan dumanlar yükseldiği bildirildi. 
Hükümet yanardağ uzmanı Hendra Gunawan, Batı Java bölgesindeki Tangkuban Perahu yanardağının Pazartesi gününden bu yana yaklaşık 500 metreden kül püskürttüğünü duyurdu. Ülkede 2. en yüksek alarm düzeyine geçildi. 
Enkaz ve lavın uzak bölgelere dağılmadığı ve dağın etrafındaki yerleşim bölgelerinin güvende olduğu açıklandı. 
Yetkililer, turistlere zehirli gaz barındırması nedeniyle kraterden en az 1,5 kilometre uzak durması çağrısında bulundu. 
Tangkuban Perahu yanardağı, 2 bin 84 metre yüksekliğinde. Yanardağ en son 1983 yılında aktif hale gelmişti.