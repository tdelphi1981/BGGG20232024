Chavez'siz seçim baskısı
 
 Venezuela’nın karizmatik lideri Hugo Chavez’in görevine dönüp dönemeyeceği merak konusu olmaya devam ederken, muhalefet başkanlık seçiminin yenilenmesini istiyor. Seçimin yenilenmesi halinde muhalefetin Chavez’in eksikliğini fırsat bilip bu sefer yarışı kazanabileceği yorumları yapılıyor. Chavez’in halefi olarak gösterdiği Nicolas Maduro’nun ise Chavez’in yerini dolduramayacağı görüşü ağırlıkta. 
 
 Geçen yıl Ekim ayındaki seçimde üçüncü kez devlet başkanı seçilen 58 yaşındaki Chavez’in, kanser hastalığı nedeniyle bir dizi ameliyat geçirmesi ve 10 Aralık’tan bu yana medyaya görüntü vermemesi, Venezuela’da muhalefetle iktidar arasındaki tartışmaların dozunu artıyor. Yeni dönem için 10 Ocak’ta yemin etmesi gereken Chavez için parlamentoda çıkarılan karar, Yüksek Mahkeme tarafından da kabul edilmiş ve başkanın ileri bir tarihte de olsa bu prosedürü yerine getirebileceği açıklanmıştı. 
 MUHALEFET SAĞLIK BİLGİLERİNİ İSTİYOR
  
 Ancak anayasanın, başkanın ölmesi ya da kalıcı biçimde göreve ehliyetini yitirmesi halinde meclisin ülkeyi yeni 30 gün içinde yeni bir seçime götürmesini öngören 233. maddesine vurgu yapan muhalefet duruma tepkili. Chavez’in göreve dönemeyeceğinden emin olmak için sağlık durumuyla ilgili tüm bilgilerin şeffaf biçimde paylaşılmasını talep eden muhalefet, ülkenin yeni liderinin seçimle belirlenmesi gerektiği halde Chavez’in halefini tayin ederek iktidarını sürdürmeye çalıştığı görüşünde. Chavez’in yakın çevresi, başkanın sağlık durumunun görevine dönmesine kesin olarak mani olacağı yönündeki iddiaları çürütmek için, zaman zaman sağlık durumundaki ilerlemeleri kamuoyuna duyurmaya devam ediyor. Ancak Chavez’in görüntüsünün verilmemesi bu mesajların inandırıcılığını ister istemez azaltıyor. 
 HALEFLERİ YERİNİ DOLDURABİLİR Mİ? 
 Chavez’in koltuğuna dönmesi halinde dahi eski performansını gösterebilmesine şüpheyle bakılıyor. Bu nedenle de, Küba’ya giderken halefi olarak gösterdiği Devlet Başkanı Yardımcısı Nicolas Maduro’nun ve onunla rekabet içinde olduğu yönünde haberlere konu olan Meclis Başkanı Diosdado Cabello’nun durumu önem kazanıyor. 
 Venezuela’yı yakından izleyen ve bu alanda akademik çalışmalar yürüten Ankara Üniversitesi Latin Amerika Çalışmaları Araştırma ve Uygulama Merkezi (LAMER) Müdürü Prof. Dr. Mehmet Necati Kutlu ise, bu isimlerin Chavez’den boşalabilecek yeri doldurma ihtimalinin zayıf olduğu görüşünde. Maduro’nun Cabello ile karşılaştırıldığında daha güçlü bir aday olduğuna işaret eden Kutlu, çekincesini ise, "Maduro her ne kadar Venezuelalılar için daha fazlasını ifade etse de, Chavez’in yokluğunu sadece geçici bir süre için idame ettirebilir. Hem uluslararası arenada da, hem de ulusal düzlemde Maduro asla bir Chavez olamaz" sözleriyle ifade ediyor. 
 
 Kutlu, Maduro’nun ABD ve Batı sistemine bakışının Chavez ile paralel olmasına rağmen Chavez taraftarlarının kendisini aynı derecede sahiplenmeyeceği, Maduro’nun devlet başkanlığına gelse dahi görevinde orta ve uzun vadede başarılı olamayacağı iddiasında. Cabello’nun Chavez’in siyasi programının ve yönetiminin her zaman içinde yer almış bir isim olduğunu hatırlatan Kutlu, "Yine de Cabello halk tarafından Maduro kadar bile destek görmeyecektir. Cabello, silahlı kuvvetlere dayanan geçmişiyle Chavez’in daha yakın bir çalışma arkadaşı olsa da Maduro kadar popülaritesi yok" diyor. 
 
  MUHALEFET EKSİKLİĞİNDEN İSTİFADE EDİYOR 
 
 Chavez’in bir türlü koltuğuna dönememesi, muhalefetin elini her geçen gün güçlendiriyor. Ocak sonuna kadar Chavez’den kesin bir haber alınamaması halinde önümüzdeki aydan itibaren Venezuela’da muhalefetin tepkisinin önemli ölçüde artması bekleniyor. Venezuela’da muhalefetin en güçlü ismi Henrique Capriles’in son seçinde Chavez’in sadece 9 puan gerisinde kaldığını ve karizmatik liderin iktidarının ilk kez sarsıldığını hatırlatan Venezuelalı analistler, Chavez’siz bir seçimde Capriles’in şansının çok daha artacağının altını çiziyor. Bu görüşe katılan Prof. Dr. Kutlu, Chavez’in sağlığına kavuşamaması ve seçimlere Maduro’nun girmesi halinde, muhalefetin şansının bu sefer iktidardan fazla olabileceği değerlendirmesini yapıyor. "Muhalefet seçim için ’zaman bu zamandır’ görüşünde. Bu nedenle seçimler kıran kırana geçecektir" diyen Kutlu, Chavez’in olmamasının yaratacağı psikolojik etkinin seçimlerde rüzgarı tersine çevirebileceğine işaret ediyor.
  