ABD polisinden çocuk kurtarma operasyonu
ABD'nin Alabama eyaletindeki Midland City kasabasında, içinde 20'den fazla çocuğun bulunduğu okul servis aracından kaçırılarak rehin alınan 6 yaşındaki çocuğu kurtarma operasyonu sürüyor.
Amerikalı milletvekili Steve Clouse, komşularının, adının 'Jimmy Lee Dykes' olduğunu söylediği eski kamyon şöförü tarafından kaçırarak rehin alınan çocukla ilgili açıklamada bulundu.

Dykes'ın evinin bodrumunda rehin tutulan çocuğa her gün alması gereken ilacın ulaştırıldığını dile getiren Clouse, televizyon izleyebilen çocuğun tutulduğu yerde yiyecek bulunduğunu da öğrendiklerini söyledi.

'Bu, bir bekleme oyunu' diyen Clouse, durumla ilgili henüz önemli bir gelişme olmadığını kaydetti.

Midland City kasabasında, komşularının 'deli' diye nitelediği 65 yaşındaki Dykes, bir okul servisini durdurarak servis şoförünü öldürmüş ve çocuklardan birini kaçırmıştı.

Midland City sakinlerinin aktardığına göre, psikolojik sorunları olduğu bilinen Dykes'ın, komşusuyla daha önce ettiği bir kavgayla bağlantılı olarak bugün mahkemeye çıkması bekleniyordu.

Dykes'ın, Aralık ayında tartıştığı komşularına ateş etmekle suçlandığı belirtiliyor.