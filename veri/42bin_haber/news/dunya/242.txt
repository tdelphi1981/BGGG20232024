Esrarengiz izlerin sırrı çözüldü
Uydu fotoğraflarında beliren ve bilim dünyasında merak uyandıran Çin’deki ‘satranç tahtasına’ benzeyen jeolojik izlerin sırrı çözülmüş olabilir.
 Çin’in batısındaki kum tepelerinin kapladığı alanda kilometrelerce uzunan noktalı yapıların, nikel madeni aramak için yapılan çalışmalardan kaynaklanmış olabileceği ifade edildi.
 İtalyan bir araştırmacının, iki yıl önce Google Earth üzerinde inceleme yaparken Çin’in Taklamakan Çölü’nde keşfettiği tuhaf jeolojik desenlerin, madencilik çalışmalarının ürünü olabileceği öne sürüldü. Torino Politeknik Üniversitesi’nde fizikçi olan Amelia Carolina Sparavigna, 2010 yılında rüzgarın kum tepelerinde oluşturduğu şekilleri incelemek için Google Earth’e bakarken, Taklamakan Çölü’ndeki esrarengiz yapıları fark etti.
 Aynı zamanda amatör arkeolog olan Sparavigna, incelediği şekillerin etrafında, antik İpek Yolu kenti Loulan’a ait yollar tespit etmiş olabileceğini belirtti. Bir bilim dergisinde konu hakkındaki çalışması yayımlanacak olan Sparavigna, geçtiğimiz hafta arXiv.org sitesine şu açıklamada bulundu:
 “Uydu fotoğraflarında, yüzeyde insan eliyle oluşmuş bir yapı görünüyor. Geniş bir alan tümsek veya delikler yapılarak oluşturulmuş... Bu yapılar büyük olasılıkla jeofiziksel bir yer belirleme çalışması kapsamında yapıldı” dedi.
 BÖLGE ANTİK KALINTILARLA DOLU
 İtalyan araştırmacı, bölgedeki antik kentlere ait olduğu izler arasında, sanki kuma iğne batırılmış izlenimi veren, geniş bir yapı daha buldu. Sparavigna, 8 kilometre çapındaki satranç tahtasına benzeyen oluşumun hakkında, “Uydu görüntülerinde bu alanı fark etmek hiç kolay değil. Ancak geniş bir alanı kaplayan bu çizgileri fark etmeyi başardım” dedi.
 LiveScience’a açıklamada bulunan Sparavigna, “Tuhaf şekiller açıkça insan eliyle yapılmış. Bing arama motorundan ve Nokia Haritalar uygulamasından bulunan 2004 tarihine ait fotoğraflarda, aynı bölgede keşfettiğim oluşumlar görülmüyor. Bu da söz konusu oluşumların yakın bir zamanda oluşmuş olabileceğini gösteriyor” dedi. 
 
 KUM TEPELERİNİN ALTI MADEN DOLU
 Araştırmasını elde ettiği bulgular ışığında devam ettiren Sparavigna, Çin basınında bulduğu bir makalede, Taklamakan Çölü’ndeki kum tepelerinin altına nikel olabileceğini öğrendi. İtalyan araştırmacı, kumdaki deliklerin, yeraltındaki madenlerin tespit edilmesi için yapılan sondajların sonucu olduğuna karar verdi.
 Sparavigna’nın Taklamakan’da keşfettiği farlı jeolojik yapıların bu alandaki ilk tespiti değil. Kadın araştırmacı 2011’de de Peru’da kayalara işlendiğini öne sürdüğü ilginç yazılar bulmuştu. Doğadaki insan yapımı yapılara ait bir arşiv oluşturulması gerektiğini savunan Sparavigna, bu şekilde belli bölgelerdeki insan faaliyetlerinin geçmişini ve bölgesel gelişimi daha iyi anlayabileceklerini savundu.
  