Suriye savaş uçakları muhalifleri bombaladı
SURİYE Hava Kuvvetleri'ne ait savaş uçakları Türkiye sınırına 18 kilometre uzaklıktaki Minnak Askeri Hava Üssü'nü ele geçirmek isteyen muhaliflere bomba yağdırdı. Bölgeye atılan bombalar Kilis'te paniğe neden oldu.
Bugün saat 12.00 sıralarında Suriye sınırındaki Kilis'te şiddetli patlama sesleri duyuldu. Cilvegözü Sınır Kapısı'nda meydana gelen bombalı saldırının ardından tedirginlik yaşanan Kilis'te, bu ses paniğe neden oldu. Polis ve jandarma ekipleri alarma geçerek sınır bölgesinde araştırma yaptı. Yapılan araştırmada, Suriye Hava Kuvvetleri'ne ait savaş uçaklarının Türkiye sınırına 18 kilometre uzaklıkta bulunan Minnak Askeri Hava Üssü'nü ele geçirmek isteyen muhalifleri bombaladığı anlaşıldı.

Hava saldırısının ardından Türkiye sınırına yakın bölgede bulunan Suriyeliler de kaçarak Kilis'e sığındı.

YARALANLAR VAR

Bombalı saldırıda yaralandığı bildirilen Suriyeliler ise yakınları tarafından getirildiği Kilis sınırında bekletilen ambulanslarla Kilis Devlet Hastanesi'ne götürüldü. Bazı yaralıların hayati tehlikesinin bulunduğu bildirildi.