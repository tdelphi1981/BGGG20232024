Lavrov'dan 'ret' açıklaması
Rusya Dışişleri Bakanı Sergey Lavrov, Suriye muhalefetinin aşırılıkçı grupların etkisi ile diyalog sürecini reddettiğini açıkladı. Suriye Dışişleri Bakanı Velid El-Muallim'i ağırlayan Rusya, Mart başında görüşmelerde bulunmak için Suriye Muhalif ve Devrimci Güçler Koalisyonu Başkanı Muaz El Hatip'i Moskova'ya davet etmişti.
El-Hatip açıklamasında, Suriye lideri Beşşar Esed'in görevi bırakması şartı ile yönetimle görüşebilecekleri şartını öne sürmüş ve bu çerçevede Moskova ziyaretini erteleyeceklerini ifade etmişti.

Birkaç gün öncesine kadar tüm tarafların müzakere masasına oturacağı ve ülkenin geleceği ile ilgili ön şart olmadan görüşebilecekleri yönünde bir izlenim edindiklerini ifade eden Lavrov, "Ancak bu yaklaşımlar daha sonra reddedildi." dedi.

Moskova'da Hollanda Dışişleri Bakanı Frans Timmermans'la görüşmesinin ardından açıklamalarda bulunan Lavrov, "Suriye muhalefeti, Cumhurbaşkanı Beşşar Esed'in görevi bırakması koşulu ile Suriye hükümeti ile görüşebileceklerini belirtiyor." bilgisini verdi. 

Muhalif gruplar üzerinde, askeri çözümde ısrar eden aşırılıkçı grupların inisiyatifinin öne çıktığı eleştirisi getiren Lavrov, "Buna Ulusal Koalisyon da dahil." değerlendirmesinde bulundu.

Diyalog süreci ile ilgili çözüm arayışlarından vazgeçmeyeceklerini kaydeden Lavrov, Suriye'de taraflara etki edebilecek diğer ülkelerle de kontaklarını sürdüreceklerini söyledi.

Uluslararası toplumun birçok üyesinin, Suriye hükümeti ile muhalefetine etki ederek, diyalog sürecinde mantıklı olmayan ön şartların ileri sürülmemesi konusunda mutabık olduğunu ifade eden Lavrov, Berlin temaslarında ABD Dışişleri Bakanı John Kerry ile de konuyu görüşeceklerini vurguladı. Lavrov, Kerry ile yaptığı son telefon görüşmesinde sorunun ne kadar akut hale geldiğini kendisinin anladığı yönünde bir izlenim edindiğini aktardı.

Suriye Dışişleri Bakanı Muallim, dün Moskova'da yaptığı açıklamada eline silah almış gruplarla da görüşmeye hazır olduklarını açıklamıştı. Ancak El-Hatip'in Moskova ziyaretini reddetmesi üzerine, Moskova'nın diyalog çabası sonuçsuz kaldı.