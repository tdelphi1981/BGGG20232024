Az öğrenci Almanya'da okul kapattırıyor
Dış - Öğrenci olmadığı için Köln'de kapanan onlarca okuldan sonra Duisburg'da da altı ilkokul kapanacak.
Doğum oranlarının bir türlü artmadığı Almanya'da öğrenci azlığı okul kapattırıyor.

Öğrenci olmadığı için Köln'de kapanan onlarca okuldan sonra Duisburg'da da altı ilkokul kapanacak. Duisburg Eğitim Dairesi Başkanı Ralph Kalveram sadece bir tane birinci sınıfı olan ilkokulların yaşama şansı olmadığını söylüyor. Duisburg'daki 81 ilkokuldan 21'i ise bu kaderi paylaşıyor. 

WAZ gazetesine açıklamalarda bulunan Kalveram, Öğrenci sayısının azaldığını göz önünde bulundurmamız ve gereğini yapmamız gerekiyor. Ancak bu şekilde ilkokullarımızda pedagojik olarak anlamlı şekilde dersler yapılabilir. dedi. 

21 İLKOKULUN SADECE BİRER BİRİNCİ SINIFI VAR

Duisburg'daki 81 devlet ilkokulunun 21'inde birer tane birinci sınıf var. Eğitim Dairesi Başkanı Kalveram, bir öğretmenin hasta olması durumunda derslerin yüzde 25'inin iptal olduğunu hatırlattı. Duisburg'un finansal açıdan da zayıf bir kent olduğuna dikkat çeken Kalveram, yeni kayıt konusunda en zayıf olan ilkokulların mercek altına alındığını kaydetti. Yetkililerin verdiği bilgilere göre Duisburg'daki okulların durumu 7 Mart'ta yapılacak Duisburg Büyükşehir Belediyesi Okul Komisyonu'nda görüşülecek.

Duisburg'da birinci sınıf öğrenciler için şimdiye kadar 221 sınıf hazırlanmıştı. Bu yıl birinci sınıf için kaydedilen öğrenci sayısı ise 4 bin 144'te kaldı. Bu öğrenciler için ise 176 sınıfın yeterli olduğu belirtiliyor. Bu durumda 32 sınıf ihtiyaç fazlası durumuna düşüyor. Öte yandan WAZ gazetesi kent politikacılarını da eleştirerek, yetkililerin 2010/11 eğitim-öğretim yılında altı ilkokulu kapatmak istediğini ancak politikacılardan kırmızı kart gördüklerini bildirdi.