Mısır'da protestoculara molotoflu saldırı
Mısır Kahire'de Başkanlık Sarayı önündeki göstericilerin çadırlarına motolotofkokteyli atılması ve ateş açılması sonucu 15 kişi yaralandı. AA muhabirinin güvenlik kaynaklarından edindiği bilgiye göre, yüzlerini maskeyle gizleyen bir grup, sarayın dördüncü kapısı tarafından, protestocuların çadırlarına molotofkokteyli atarak, ateş açtı.

Açılan ateş ve çıkan yangın sonucu yaralanan 15 kişi hastaneye kaldırıldı.

3 çadırın yandığı saldırıda yaralananların 5'inin durumunun kritik olduğu ifade edildi.

Olayın ardından Başkanlık Sarayı etrafında güvenlik önlemleri arttırıldı, polis geniş çaplı inceleme başlattı.

Olayla ilgili henüz resmi açıklama yapılmadı.

Cumhurbaşkanı Muhammed Mursi'nin kasım ayında yaptığı anayasal düzenlemeleri protesto eden bir grup, Başkanlık Sarayı önünde protesto eylemini sürdürüyordu.