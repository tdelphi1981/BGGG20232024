Rus askeri Almanya'nın kargosuna el koydu
Türkiye'nin Suriye uçağını indirerek askeri kargoya el koymasına benzer bir gelişme, Rusya ile Almanya arasında da yaşanıyor.
  Rusya'nın mermi üreten Novosibirski Patronnı Zavod NPZ kurumuna ait askeri kargoya el koyan Almanya gümrüğü, mal beyannamesinde sunulan bilgilerin çarpıtıldığını iddia ediyor. Alman gümrüğüne göre, kargoda yer alan kurşunlar "sportif" değil, askeri amaçlı. Bu yüzden kargoyu da iade etmiyor.
 Kommersant gazetesinin haberine göre, Ekim 2011'de Sibirya'nın Novosibirsk kentinde faaliyet gösteren NPZ fabrikası, TE isimli Sudanlı bir kurumun isteği üzerine söz konusu ülkeye 250 bin tabanca mermisinden oluşan bir kargo gönderdi.
 Mermi fabrikası, askeri kargonun Sudan'a ulaştırılması için 51 bin 700 Euro karşılığında Rus TST Kargo şirketiyle anlaştı. Kommersant'a göre, Sudanlı şirket, kargonun havayoluyla Birleşmiş Arap Emirlikleri üzerinden ulaştırılmasını önerdi. Fakat Rus kargo şirketi, Almanya üzerinden ulaştırılmasını tercih etti. 25 Ekim 2011'de Novosibirsk'in Tolmaçevo Havalimanı'ndan gönderilen mermi dolu kargonun, Moskova'nın Domodedovo Havalimanı'na getirilerek Rusya gümrük işlemlerinin pürüzsüz şekilde yapıldığı kaydedildi.
 Domodedovo'dan Lufthansa Cargo havayollarına ait uçakla Almanya'ya gönderilen kargoya Frankfurt Havalimanı Gümrük yetkilileri el koydu. Kargoyu inceleyen Alman gümrük görevlilerine göre, belgede belirtilen "sportif mermiler" yerine, savaş mermilerinin bulunduğunu tespit etti. Kargoya el koyan Alman yetkililer, Lufthansa Cargo şirketine de dava açtı. 
 Olayın ardından NPZ fabrikası, anlaştığı TST Kargo şirketini "sevkiyatın Sudan'a makul zaman dilimi içinde ulaştırılması bağlamında" yükümlülüğünü  yerine getirmesi için Novosibirsk Arbitraj Mahkemesi'ne verdi. Rus kargo şirketi ise "elinde olmayan gerekçelerden" dolayı söz konusu yükümlülüğünü yerine getiremeyeceğini iletti. 
 Konuyu inceleyen mahkeme, NPZ fabrikasının talebine olumsuz yanıt verdi. Mahkemeye göre, "NPZ fabrikası, mermilerin savaş mermisi olup olmadığını, ayrıca da bu tür kargonun başka bir ülkeye taşınmasının Avrupa Birliği'nin 'silah ticareti' ile ilgili yasasını ihlal edip edemediğini kanıtlayamadı. 
 Kommersant'a göre, Rusya'dan Sudan'a planlanan söz konusu kargonun izin sertifikası Aralık ayında sona erecek. Fakat Almanya'nın el koyduğu kargonun durumu ise henüz netlik kazanmış değil. Kommersant,  NPZ fabrikası ve TST Kargo şirketi yetkililerine ulaşamadığını yazdı.
 New York Times gazetesi daha 2010 yılında NPZ fabrikasının ürettiği mermilerin Afganistan'daki Taliban güçlerinin eline geçtiğini yazmıştı.
 CİHAN
  