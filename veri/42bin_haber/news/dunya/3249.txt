Dubai gıda fuarında Türkiye rüzgârı
Birleşik Arap Emirlikleri'nin (BAE) finans merkezi Dubai'de bugün açılan uluslararası gıda fuarında Türkiye rüzgârı esti.
Dünyanın değişik ülkelerinden gıda sektöründe söz sahibi firmaların stant açtığı fuara Türkiye, temsilciliklerle birlikte 200 dolayında firmayla katılıyor.

Gıda alanında değişik alanlarda faaliyet gösteren Türk firmaları fuar merkezinde kendilerine ayrılan özel alanda kurdukları stantlarda ürünlerini sergiliyor. 

Bu arada Gıda, Tarım ve Hayvancılık Bakanı Mehdi Eker, Dubai Gıda Fuarı'na katılan Türk firmalarına ziyaret etti. Beraberindeki milletvekilleriyle fuar merkezine gelen Bakan Eker, Türk firmalarını tek tek ziyaret ederek çalışmaları hakkında bilgi aldı. Ziyarette Bakan Eker'e olan ilgi ise büyük oldu. Türk ve yabancı Arap katılımcılar Bakan Eker'le bol bol hatıra fotoğraf çektirdi. 

Fuar ziyareti sonrasında Türk basınına konuşan Bakan Eker, gördüğü katılım tablosundan büyük memnuniyet duyduğunu söyledi. Eker "Gezdiğim Türk firmaları stantlarında olağanüstü bir hareketlilik var. Yoğun bir iş ilişkisinin olduğuna tanıklık ettik. Temsilcilikler dışında stant açan 162 Türk firması var." dedi.

Gıda ve içecek sektörünün kendileri için önem arz ettiğini dile getiren Bakan Eker "2012'de çoğunluğunu gıda ürünlerinin oluşturduğu 16 milyar dolarlık ihracatımız var." diye konuştu.

Cihan Haber Ajansı'na konuşan Türk işadamları ise Dubai Gıda Fuarı'ndan olan beklentilerinin çok yüksek olduğunu söyledi. İşadamı Abdurrahman Karahan, "Şu anda Dubai gıda fuarındayız. Firma olarak sekiz senedir bu fuara katılıyoruz. Ürettiğimiz ürünlerle ülkemiz tanıtmaya geldik." dedi. İşadamı Kadir Büyükevci ise "Bu fuara beşinci kez katılıyoruz. Potansiyeli çok olan bir fuar. Orta doğu pazarına açılmada fırsat veren bir fuar. Fuarın daha ilk gününde büyük ilgi görmeye başladık." ifadelerini kullandı.