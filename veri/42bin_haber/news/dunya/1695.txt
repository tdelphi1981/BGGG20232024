Suriye hakkında flaş PYD iddiası
SURİYE'deki iç çatışmalar sürerken, kuzeyde yer alan ve ülkenin en önemli petrol bölgesi olan Rimelan'ın, PKK'nın kolu olan PYD'nin kontrolüne girdiği iddia edildi.
Avrupa'da Kürtçe olarak yayınlanan 'Rudaw' gazetesinin internet sitesinde duyurulan haberde, Suriye'nin en önemli petrol bölgesi olan Rimelan'ın PYD'nin kontrolüne geçtiği iddia edildi. PKK'nın Suriye'deki partisi olan PYD lideri Salih Müslim, bölgenin kontrolünü rejim güçleri ile girdikleri şiddetli çatışmalardan sonra ele geçirdiklerini söyledi. Müslim, şu anda Rimelan da bulunduğunu ve oradaki aşiret liderleri ile görüştüğünü, her hangi bir sorunun yaşanmaması için her konuda aşiretlerle anlaştıklarını söyledi. Müslim, bölgenin kontrolü için bir komite oluşturulacağını ve bu komitenin bölgenin yönetimi ve güvenliğini sağlayacağını da belirterek, bölgede rejime ait askerlerin kalmadığını da söyledi.

PYD'nin eline geçtiği belirtilen ve Haseki'ye bağlı olan Rimelan bölgesi, Suriye'nin en önemli petrol bölgelerinden biri olarak biliniyor. Irak'ta Kerkük kadar önemli bir yere sahip olan Rimelan'da, Suriye'de petrolün 4'te birinin çıkarıldığı belirtildi.