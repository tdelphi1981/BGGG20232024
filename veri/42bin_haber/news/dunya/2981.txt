Sarai Sierra toprağa verildi
İstanbul'da kaybolduktan bir süre sonra cesedi bulunan ABD'li Sarai Sierra ABD'de toprağa verildi. Cenaze töreninde konuşan eşi Steven Sierra "Tanrıya hala sormak istediğim bir çok soru var" diyerek duygularını dile getirdi.

Cesedi, 2 Şubat'ta İstanbul Sarayburnu'nda surların dibinde bulunan Sierra'nın ölümü, Amerikan basınında da gündem oldu. ABD basını, Sierra'nın cenazesini iki gündür yoğun bir şekilde takip ederken, Sierra'nın yakınları basına açıklama vermekten kaçındı. Cenaze töreninde Sierra'nın erkek çocukları Sion ve Silas Sierra da hazır bulundu.

Törende kürsüye çağrılan Sierra'nın eşi Steven, "Aklımda hala Tanrı'ya sormak istediğim bir çok soru var, böyle mi olmalıydı demek istiyorum" diye konuştu.

Sierra'nın da mensubu olduğu Christian Pentecostal Kilisesi Pastörü John Rocco Carlo, cenaze merasimine gelen Sierra'nın yakınlarına ve eşi Steven'a sükunet çağrısında bulundu. 

"Ölüm bir son değildir. Tanrı'nın 'eve dönün' çağrısı karşısında cennet hayatına ulaşmada geçilmesi gereken bir yoldur" diyen Pastör, Sierra'nın cesedinin bulunması, taşıma işlemleri ve cenaze masrafları için yardım eden herkese teşekkür borçlu olduklarını dile getirdi.

Sierra'nın cenazesi kiliseden, kocasının da üyesi olduğu, New York Ulaştırma Departmanı'na bağlı müzik grubunun çaldığı bir İrlanda müziği eşliğinde uğurlandı.

Sierra'ya üç ayrı cenaze merasimi

New York'a getirilişinin ardından Staten Island şehrinde 10 gün Mattheew isimli bir cenaze evinin morgunda bekletilen Sierra için 3 ayrı cenaze merasimi düzenlendi. 

Bugün yapılan büyük törene Sierra'nın ailesi ve bölge sakinlerinden oluşan büyük bir kalabalık katıldı. Cenaze törenine bir milletvekilinin de iştirak edeceği söylenmesine rağmen kilisedeki törene resmi yetkililerden katılan olmadı.

Sierra'nın cenazesi, birçok Müslüman mezarı da bulunan Staten Island'da Silver Mt. Mezarlığı'na defnedildi.