Ban Ki-mun'dan İsrail ve Suriye'ye uyarı
Birleşmiş Milletler Genel Sekreteri Ban Ki-mun, İsrail'in Suriye'de bazı hedefleri vurduğu iddiasına ilişkin, tarafları bölgede tansiyonu ve şiddeti artıracak tutumlardan kaçınmaya davet etti.
Genel Sekreter Sözcülüğü'nden yapılan açıklamada, Ban'ın, bölgeden gelen raporları endişeyle takip ettiği ancak BM'nin olayın detaylarına ilişkin bilgiye sahip olmadığı vurgulandı.

BM'nin bölgede yaşananları bağımsız olarak doğrulayabilecek bir pozisyonda olmadığı da belirtilen açıklamada, Ban'ın bütün tarafları tansiyonu ve şiddeti artıracak hareketlerden kaçınmaya, uluslararası hukuka ve bölgedeki bütün ülkelerin egemenlik ve toprak bütünlüğüne saygı göstermeye çağırdığı kaydedildi.