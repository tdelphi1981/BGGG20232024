Venezuela yasta!
Chavez'in ölümü Venezuela'yı yasa boğdu.
Venezuela Devlet Başkanı Hugo Chavez, kanser tedavisi gördüğü hastanede hayatını kaybetti. Chavez'in ölüm haberi ülkeyi yasa boğdu. Ülkede bayraklar yarıya indirildi ve yas ilan edildi. Ölüm haberini alan Venezuelalılar, Chavez'in tedavi gördüğü Karakas'taki hastaneye akın etti.

Güney Amerika ülkesi Venezüela'da 1999 yılından bu yana yönetimi elinde bulunduran Hugo Chavez 4 yıldır mücadele ettiği kanser hastalığına dün akşam yenik düştü. Dünyanın en renkli ve sıradışı liderlerinden biri olan Chavez'in ölümünün halefi Nicolas Maduro tarafından devlet televizyonunda ilan edilmesinin ardından ülke yasa boğuldu.

Chavez, kimliği ve çıkışlarıyla sık sık dünya gündemine geldi. 21. yüzyıl sosyalizminin son kalelerinden birini temsil eden Venezüela liderinin akılda kalan birçok icraatı var. Chavez anayasayı değiştirdi, ülkesindeki ABD büyükelçisini tasfiye etti, petrol gelirleriyle ülke ekonomisini canlandırdı ve fakirlere arka çıktı.











CHAVEZ KİMDİR?

28 Haziran 1954 yılında ülkenin batısında yer alan Barinas eyaletine bağlı Sabaneta şehrinde, 7 çocuklu fakir bir ailede dünyaya geldi. Babaannesi tarafından büyütüldü. Eğitimini Venezüela askeri akademisinde tamamladı. Burada ünlü devrimci lider Simon Bolivar'ın görüşlerine ilgi duymaya başladı.

1982 yılında Sosyal devrim projesini hayata geçirmek için ilk adımları attı. Kendisine destek veren iki komutanla birlikte ülkeye bolivarcı düşünce sistemini yerleştirme adına mücadeleye yemin etti.

SEKTEYE UĞRAYAN DARBE GİRİŞİMİ

1992 Yarbaylık rütbesiyle mezun olan Chavez, aynı yıl 4 komutanla birlikte yönetimde bulunan Carlos Andres Perez'i koltuktan indirmeye teşebbüs etti. Ancak darbe girişiminden sonuç alamadı ve 2 yıl süreyle hapse atıldı.1994 yılında af kanunundan yararlanarak hapisten çıkan Chavez, özgürlüğüne mukabil askerlikten istifa ederek ülkede popüler bir kimliğe sahip oldu.

1998 mücadelesini siyaset içinde sürdürme kararı alan Chavez, dar gelirli kesimi destekleyeceği sözüyle Beşinci Cumhuriyet Hareketi Partisini kurdu. Katıldığı ilk seçimde oyların yüzde 56'sını alarak yönetime hak kazandı.
1999 yılında 44 yaşında ülkenin geçmiş en genç lideri unvanını alan Chavez, aynı yıl içinde anayasayı değiştirerek hayalini kurduğu 'Bolivarcı Devrim'i başlattı.
2000 yılında yeni anayasa ile birlikte ülkedeki tek otorite haline gelen ve giderek halkın sevgisini kazanan Chavez, ikinci seçimlerde yüzde 59 oy alarak yeniden yönetime seçildi.

SOSYALİST DEVLET

2002 yılında ise yeni anayasadaki bazı radikal değişiklikler, halkın bir kısmında tepki oluşturdu ve askerler tarafından Chavez'e karşı bir darbe planlandı. Başarısızlıkla sonuçlanan darbe neticesinde Chavez, daha da güçlenerek 48 saat içinde görevine geri döndü.
2004 yılında ülkede problemlerine alternatif çözümler üreten Venezuela lideri, kamulaştırılan petrol şirketlerinin fonları sayesinde sosyal politikalara ağırlık verdi. Ancak muhalefetin artan şiddet gösterilerine binaen ülkede referanduma giden Chavez, oyların yüzde 59,1'ini alarak yönetimdeki istikrarını korudu.

2006 2006 yılında başkanlık seçimlerini yüzde 62'lik oyla yeniden kazanan Chavez, ülke yönetimini "sosyalist" devlet olarak duyurdu. Aynı yılın Ekim ayında, BM Genel Kurul toplantısında dönemin ABD Devlet Başkanı George W. Bush'a "şeytan" diyerek gündeme gelen Chavez, daha sonra Amerika hakkındaki çıkışlarıyla asi kimliğini ortaya koydu.
 
GÜÇLERİN BİRLEŞİMİ

Hugo Chavez, 2007 ülkedeki iletişim ve enerji şirketlerini kamulaştırarak gücü elinde toplamaya çalıştı. Diğer taraftan anayasayı revize ederek bir sonraki seçimlerde yeniden lider olmanın önündeki engeli kaldırmak istedi, ancak proje rafa kaldırıldı.

2010 yılında ilk kez partisi sandıktan mağlup ayrılan Chavez, meclisteki sandalye sayısı azalınca güç kaybetmeye başladı. Ancak aynı yıl içinde meclisten geçen yasa ile birlikte kendisine 4. kez aday olmanın ve yeniden lider seçilebilmenin önü açıldı.

KANSERLE MÜCADELE 

2011 yılının Haziran ayında sararmış bir yüzle ve zayıflayan bedeniyle halkına güçlü bir konuşma yapan Chavez, kansere yakalandığını duyurdu. Bu konuşmadan 1 ay sonra ise kemoterapiye başladı. 

Chavez, geçtiğimiz yıl Ağustos ayında Küba'da geçirdiği ameliyatın ardından ise tedaviye yanıt verdiği ve iyileşmeye başladığı ifade edildi. Ancak kanseri yendiğini söyleyen ve yeniden seçim kampanyası yürüten Chavez bir kez daha adaylığını ilan etti. 2012 Ekim ayında oyların yüzde 54'ünü alan Chavez, ülkede 4. kez başkan seçildi ve 2019 yılına kadar liderliğini garantiledi. 

YENİDEN KANSER MÜCADELESİ

2013 yakalandığı kanserle ilgili yeni tedavilerin uygulanması gerektiğini sevenlerine duyuran Chavez, ameliyat için yeniden Küba'ya gitti. Bu haldeyken seçim kampanyalarını sürdüren Chavez, kanserden tamamen kurtulduğunu yineledi.

Ancak Ekim ayında yakaladığı seçim zaferinin ardından tekrar ameliyat için Küba'ya giden Chavez, operasyonun başarısız olması halinde yerine halefini belirledi.

Son olarak geçtiğimiz hafta kızlarıyla birlikte hastanede çektirdiği fotoğrafları yayınlanan ve ülkesine geri dönen Chavez, sürdürdüğü yaşam mücadelesini tamamladı.