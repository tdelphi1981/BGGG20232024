İnsan hakları komisyonu kuruldu
Birleşmiş Milletler'den (BM) sonra dünyanın en büyük ikinci devletler organizasyonu İslam İşbirliği Teşkilatı (İİT) çatısı altında İnsan Hakları Komisyonu'nu kuruldu. Komisyon bu ay içinde de göreve başlıyor.
 Cihan Haber Ajansı'na konuşan İİT İnsan Hakları Komisyonu Başkanı Siti Ruhaini Dzuhayatin, "Son aylarda öncelikli konuları belirledik komisyon olarak ve Cidde'de bu ay içinde oturup bunları ele alacağız." dedi.
 Dzuhayatin, "Bu komisyon, İslam ve insan hakları evrensel ilkeleri arasında uyumsuzluk olduğu gibi yanlış algılamaları ortadan kaldıracak." dedi. 
 Cidde merkezli komisyon Asya, Arap ve Afrika olmak üzere üç ana bölgeden toplam 18 üyeden oluşacak. Komisyon akademisyen, aktivist, diplomat ve avukat üyelerden oluşuyor. Bir senedir ön çalışmalar yapan komisyon; kadın ve çocuk sorunları, siyasi ve azınlık hakları ile İsrail-Filistin çatışmasına odaklandı.
 İnsan hakları komisyonu fikrinin 2005 yılında İİT üyesi ülkeler tarafından benimsendiğini aktaran Dzuhayatin, görevlerinin üye ülke dışişleri bakanlarına insan hakları konusunda danışmanlık yapmak olduğunu ifade etti. Komisyonun ele aldığı konuları siyasi perspektiften değil insan hakları nazarından ele alacağını belirten Dzuhayatin, "Biz, çatışmanın olduğu bölgelerde çocuk ve kadınların bundan nasıl olumsuz etkilendiklerine, haklarının nasıl gasp edildiğine; barışın ve güvenliğin eğitim, kalkınma ve insan hakları gelişimine katkıları üzerinde duracağız." dedi. 
 İnsan hakları örgütleri ile yakın çalışma içinde olacaklarını belirten Dzuhayatin, İİT içinde de bağımsız olacaklarının altını çizdi. Başkan özellikle üzerinde durduğu konunun İnsan Hakları Komisyonu'nun bağımsız olaması ve İİT'ye üye hiçbir ülkenin komisyon üzerinde baskı kuramayacağı olduğunu ifade etti.
 CİHAN
  