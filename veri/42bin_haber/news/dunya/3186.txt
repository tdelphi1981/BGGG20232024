"İvanishvili ülkeyi Rusya'ya bağımlı hale getirecek"
Gürcistan Cumhurbaşkanı Mihail Saakaşvili, Bidzina İvanişvili önderliğindeki "Gürcü Rüyası" hükümetinin icraatlarının ülkeyi Rusya'ya bağımlı hale getireceğini söyledi.
Cumhurbaşkanı Saakaşvili, katıldığı bir televizyon programında ülkede iktidarı devralan, Başbakan İvanişvili hükümetinin icraatlarına yönelik eleştirilerde bulundu.

Yeni hükümetin icraatlarından sonra ülkenin Rusya'ya biraz daha bağımlı hale geldiğini söyleyen Saakaşvili, Gürcistan'ın Rusya'ya yaklaşması yönünde birkaç etken olduğunu belirtti.

Bu etkenlerden birinin, kendi iktidarları döneminde başlatılan hidroelektrik santralleri yapımının yeni hükümet tarafından durdurulduğunu ifade eden Saakaşvili, İvanişvili hükümetinin böyle yaparak Gürcistan'ın enerji alanında Rusya'ya bağımlı olması için ortam oluşturduğunu iddia etti.

Etkenlerden bir diğerinin ise yeni hükümetin başlıca hedeflerinden biri olan Rus pazarına girmek olduğunu hatırlatan Saakaşvili, bu durumun da ülke için tehlikeli olduğunu ve Rusya'nın eline günün birinde Gürcistan ekonomisini dağıtmak olanağı verdiğini kaydetti.

Bir diğer etkenin de Abhazya'dan geçen demiryolu hattının yeniden faaliyete başlaması konusunun gündeme gelmesi olduğuna dikkat çeken Mihail Saakaşvili, yolun açılmasının Rusya'nın çıkarlarına hizmet edeceğini savundu.

Saakaşvili, kendisini tedirgin eden bir diğer etkenin, Ermenilerin çoğunlukta yaşadığı Cavakheti bölgesi olduğunu belirtti. Bölgede, her an bir gerginlik yaşanacağına dikkat çeken Saakaşvili, "Daha önce Abhazya ve Güney Osetya'yı rehin aldılar, şimdi de Cavakheti bölgesini rehin almak istiyorlar. Sen, Rusya'ya elektrik enerjimizi kesmek, ekonomimizi alt üst etmek, bölgeye girerek Avrupa yolumuzu kapamak olanağı tanıdığın takdirde, Gürcistan eyalet diktatörlüğünün hakim olacağı bir ülkeye dönüşe bilir. Gürcistan'da demokrasi, şeffaflık, basın özgürlüğü, yargı bağımsızlığı kalmazsa, Avrupa'ya yönelemeyiz ve sadece bir yönümüz kalır, o da Rusya" diye konuştu.

Saakaşvili, kendi yetkilerini kullanarak İvanişvili hükümetini istifaya göndermeyeceğinin altını çizerek, "Ben onları kahramana çevirecek kadar tecrübesiz değilim. Böyle yaparsam, 'biz halkımız için neler yapacaktık, fakat Saakaşvili müsaade etmedi' diyecekler" dedi.