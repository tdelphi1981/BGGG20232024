Camiye bombalı saldırı: 23 ölü, 36 yaralı
Pakistan'ın Ravalpindi kentinde Şii camisine düzenlenen bombalı saldırıda ilk belirlemelere göre 23 kişi hayatını kaybetti. Liderleri ağırlayan Pakistan'da iç güvenlik durumu karışık. Rawalpindi şehrinde Şiiler hedef alındı. İntihar saldırısında 23 kişi hayatını kaybetti.

Rawalpindi şehri, D-8 zirvesinin yapıldığı Pakistan'ın başkenti İslamabad'a komşu. Muharrem ayı ibadeti için toplanan Şiilerin arasına giren intihar eylemcisi, üzerindeki bombaları patlattı. Can kayıplarının yanısıra 60'ın üzerinde de yaralı var.

Pakistanlı Şiiler, ülkenin en büyük kenti Karaçi'de de hedef oldu. Bir camiye düzenlenen saldırıda,  en az 10 kişi hayatını kaybetti. Saldırıların sorumluluğunu Pakistan Taliban'ı üstlendi. Taliban bir de hedef açıkladı. 

Taliban, 2008 yılında gerçekleşen ve 166 kişi ile 9 saldırganın öldüğü Mumbai saldırılarının hayatta kalan tek failini bugün idam eden Hindistan'a da misilleme tehdidinde bulundu. "Pakistan'da Hindistan bağlantılı adresler hedef alınacak" açıklaması yapıldı.

Mumbai, 26 Kasım 2008'de 60 saat boyunca kuşatılmış, tren istasyonu, lüks oteller ve Yahudi Kültür Merkezi'ne düzenlenen saldırılarda 166 kişi ile dokuz saldırgan yaşamını yitirmişti.