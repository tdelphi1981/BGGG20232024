Somali'ye ambargo kalktı
Birleşmiş Millet Güvenlik Konseyi, Somali'ye uyguladığı silah ambargosunu kısmen askıya aldı. BM Güvenlik Konseyi'nce alınan karara göre, Somali'deki güvenlik güçlerini geliştirmek ve halkın güvenliğini sağlamak amacıyla 12 aylığına askeri teçhizat için silah ambargosu kısmen kaldırıldı. 

Konsey'de oy birliğiyle alınan kararda, bir Doğu Afrika ülkesi olan Somali'ye uygulanan silah ambargosu listesinde bulunması gereken askeri malzemeve mühimmat belirtildi. 

Ambargo listesinde, yerden havaya atılan füzeler, güdümlü tanksavarlar, gece görüş silahları, 82 milimetre ve daha geniş çaplı havan topları, 12,7 milimetreden daha büyük obüs ve topların yer aldığı bildirildi. 

BM Güvenlik Konseyi, BM Genel Sekreteri Ban Ki-mun'un talebi üzerine Somali'de bulunan Afrika Birliği barış gücünün görev süresini de 28 Şubat 2014'e kadar uzattı.