Kuzey Kore yeni nükleer teste hazır
Kuzey Kore'nin nükleer tesisindeki sel tahribatını onardığı ve yeni bir nükleer deneme gerçekleştirebileceği bildirildi. John Hopkins Üniversitesi bünyesinde bulunan ABD-Kore Enstitüsü, 13 Aralık tarihli uydu fotoğraflarının, Pyongyang yönetiminin nükleer tesis Punggye-ri'de yeni bir denemeye hazır olduğunu gösterdiğini açıkladı.

Kuzey Kore'nin aşırı yağışlar nedeniyle oluşan selin tesislere verdiği ağır zararı onardığını kaydeden Enstitü, nükleer deneme kararı alındığı takdirde iki hafta içinde patlamanın gerçekleştirilebileceğini belirtti.

Çin yaptırıma karşı

Pyongyang yönetiminin üçüncü teste hazırlandığına dair emareler ve roket denemesi, BM Güvenlik Konseyi'nde bu ülkeye karşı yeni yaptırımlar konusunu gündemde tutuyor.

Batılı ülkeler, Pyongyang yönetiminin uydu fırlatma kisvesi altında balistik füze denemesi yaptığını savunarak ağır yaptırım talep ediyor. Kuzey Kore'nin yegane müttefiki Çin ise Pyongyang'a karşı mevcut müeyyidelerin ağırlaştırılmasına yanaşmıyor.

Üçüncü deneme

Kuzey Kore yönetimi, geçen yıl hayatını kaybeden Kim Yong-il liderliğinde 2006 ve 2009 yıllarında iki nükleer deneme yapmıştı. Babasının yerine geçen Kim Yong-un'un ise yeni bir denemeyle konumunu güçlendirmek isteyebileceğinden endişe ediliyor.