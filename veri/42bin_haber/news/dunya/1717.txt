Cezayir Fransa'ya hava sahasını açıyor
Cezayir Başbakanı Abdulmalik Sellal, Fransız uçaklarına ülkenin hava sahasını açma kararı aldığını açıkladı.
Sellal, düzenlediği basın toplantısında, Cezayir'deki rehine operasyonuyla ilgili ayrıntılı açıklama yaparken, ülkesinin hava sahasını Fransız uçaklarına açma kararını egemenlik haklarını kullanarak aldığını belirtti.

Başbakan Sellal, açıklamasında ayrıca, Mali'ye asker göndermeyeceklerini de söyledi.

Cezayir'de 9 muhalefet partisi 17 Ocak Perşembe günü Cezayir rejimini Mali'deki savaşta Fransa'ya ortak olmakla suçlamış ve 'Kanla İmza Atanlar Tugayı'na bağlı silahlı kişilerce Ayn Emnas bölgesine gerçekleştirilen saldırıyı, 'bu ortaklığın neticesi' olarak yorumlamıştı.

Ülkenin İlizi kentinin Ayn Emnas bölgesindeki doğalgaz tesislerine gerçekleştirilen saldırıyı, Mağrib El Kaide Örgütü'nden ayrılan 'Kanla İmza Atanlar Tugayı' üstlenmişti. 'Kanla İmza Atanlar Tugayı'nın liderliğini, Cezayir asıllı Muhtar bin Muhtar yapıyor. Örgüt, Fransa'nın Mali'ye yönelik askeri müdahalesini durdurmasını talep ediyor.