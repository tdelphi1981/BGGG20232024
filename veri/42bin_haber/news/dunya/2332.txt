Blair 'AB'den ayrılmak problem olur'
 
 İngiltere’nin İşçi Partili eski Başbakanı Tony Blair, ülkesinin AB’den ayrılmasının "büyük problem" olacağını söyledi. Blair BBC’de katıldığı bir programda yaptığı açıklamada, AB’den ayrılmanın Birleşik Krallık’ın dünyadaki ağırlığını azaltacağını ve ülkesini belirsizliğe sürükleyeceğini ifade etti. 
 'MANTIKLI DEĞİL' 
 
 1997-2007 yıllarında İngiltere Başbakanlığı görevinde bulunan Blair, "Belirsiz bir durumdayız. Avrupa’daki insanlar bana, İngiltere’nin AB’den çıkıp çıkmayacağını soruyor. Bu soruya şu anda kesin bir yanıt veremiyorum" dedi. İngiltere Başbakanı David Cameron’ın referandum önerisini "mantıklı bulmadığını" kaydeden Blair, "Eğer İngiltere Avrupa’dan ayrılmak isterse, bu ülke için büyük bir problem olur. Dünyada bir ağırlığımız ve etkimiz olmasını istiyorsak, hemen kapımızda olan en büyük siyasi birlik ve ekonomik pazardan kendimizi neden ayıralım?" diye konuştu. Tony Blair, AB’nin reforma ihtiyacı olduğunu kabul ettiğini, ancak ülkesinin birlikten ayrılmasının doğru olmayacağını vurguladı. 
 AB'NİN REFORMA İHTİYACI VAR 
 
 İngiltere Başbakanı Cameron, 2015 yılında yapılacak genel seçimi kazanması halinde ülkesinin AB üyeliğini referanduma götüreceğini söylemişti. Açıklaması yankı bulan Cameron, İngiltere’nin AB ile ilişkilerinin yeniden müzakere edilmesi gerektiğini, AB’nin reforma ihtiyacı olduğunu savunuyor. 
 AA