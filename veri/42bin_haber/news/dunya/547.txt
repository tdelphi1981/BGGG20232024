'Bu zihniyete meydan okumalıyız'
Birleşmiş Milletler (BM) Genel Sekreteri Ban Ki-Moon, dünyanın dört bir yanında insan hakları korkunç şekilde ihlal edilen milyonlarca kadın ve kız çocuğunun, saldırıya uğradığını, dövüldüğünü, uzuvlarının kesildiğini hatta öldürüldüğünü söyledi.
 Ban, kadınların yüzde 70'i savaş alanlarından eve, sokaktan okula, iş yerinden toplumsal yaşama kadar birçok noktada ve yaşamlarının bir kesitinde fiziksel veya cinsel şiddete maruz kaldığını belirterek, "Şiddetin varlığını sürdürmesini sağlayan zihniyete temelden meydan okumamız gerekiyor." dedi.
 Genel Sekreter Ban, 25 Kasım Kadına Yönelik Şiddete Karşı Uluslararası Mücadele ve Dayanışma Günü vesilesiyle yayınladığı mesajında birçok kez faillerin ceza almadan kurtulduğuna dikkat çekti. Ban "Suçluların cezalandırılmadığı bir anlayışın varlığı nedeniyle kadınlar ve kız çocukları konuşmaktan korkuyor. Mağdurların bir kez daha cezalandırılmasına yol açan korku ve toplumsal utanç duygularına karşı mücadele vermeliyiz. Mağdurların değil, asıl faillerin utanç duyması gerekiyor." sözlerine yer verdi. 
 Kadına Karşı Şiddete Son Kampanyası sayesinde hükümetlerin, uluslararası kuruluşların, sivil toplum temsilcilerinin, medya ve vatandaşların birbirleri ile iletişiminin geliştirdiğini aktaran Ban, geçen yıl, söz konusu kampanya kapsamında gençlere bu alanda ilerleme sağlamak için neler yapılması gerektiğini sorduğunu, alınan cevapların kendisini oldukça cesaretlendirdiğini söyledi. Ban, şunları dile getirdi: "Gençlerin birçoğu cehaletin bitirilmesi çağrısında bulundu. Olumsuz davranışlara göz yumulmaması gerektiğini söylediler. İnsan haklarına destek vermek için sesimizi yükseltmemizi ve mağdurların yanında yer almamızı istediler. Birleşmiş Milletler bahsi geçen alanların tümünde çalışmalarını yürütüyor. Halka yönelik etkinliklerle farkındalığı artırıyoruz. BM Kadına Karşı Şiddete Son Fonu bu ay bir açıklama yaparak 18 ülkede yerel girişimleri desteklemek amacıyla 8 milyon ABD Doları verme kararı aldığını duyurdu. Kurduğum Erkek Liderler Ağı da farkındalık ve savunuculuk faaliyetleri aracılığıyla yasaların iyileştirilmesi ve hükümetlerin daha hesap verebilir kılınmasına çalışıyor."
 "TÜM HÜKÜMETLERİ VERDİKLERİ SÖZLERİ TUTMAYA DAVET EDİYORUM"
 "Söz konusu alanlarda çalışmalar devam ederken bir yandan da şiddetin varlığını sürdürmesini sağlayan zihniyete temelden meydan okumamız gerekiyor." diyen Ban, Kadına Yönelik Şiddete Karşı Uluslararası Mücadele ve Dayanışma Günü'nde tüm hükümetleri kadına karşı her türlü şiddetin dünya üzerinden silineceğine dair verdikleri sözleri tutmaya çağırdı. Ban, "Tüm insanlığı bu önemli hedefe ulaşma çabalarına destek olmaya çağırıyorum" diye sözlerine son verdi.
 CİHAN
  