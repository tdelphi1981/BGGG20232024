İspanya’da 1 Euro kavgası büyüyor
İspanya’nın özerk bölgelerinden Katalonya’dan sonra Madrid Bölgesi’nin de eczanelerde reçete başına 1 Euro vergi alması halktan büyük tepki topladı.
 Binlerce kişi bir Euro ödemeyi reddederken, hükümet ve muhalefet uygulamanın anayasaya aykırı olduğu gerekçesiyle Anayasa Mahkemesi’ne götürüyor.
 Madrid Eczaneler Okulu (COFM) Başkanı Alberto Garcia Romero’nun verdiği bilgiye göre, 1 Ocak’tan itibaren uygulamaya giren reçete vergisini bir haftada 4 bin 500 kişi ödemeyi reddetti. Sağlık Kurulu’nun eczanelere dağıttığı itiraz dilekçelerinin rekor bir sürede tükendiği belirtiliyor. Garcia, “Bürokrasinin limitlerine yaklaşıyoruz.” dedi. Katalonya’da bir ayda 4 bin 500 kişi itiraz ederke,n Madrid’de sadece bir haftada o kadar insanın bir Euro'luk vergiyi ödemeyi reddettiği bilgisini verdi.
 Uygulamayı kıyasıya eleştiren Tüketiciler Federasyonu (Federación de Consumidores Facua-Consumidores en Acción) sözcüsü Ruben Sanchez de, Madrid Özerk Yönetimi’nin bir Euro ödemeyenlerin peşine düşerse daha fazla devlet parası harcayacağına dikkat çekerek, bunu “hasta olduğu insanlara için ceza vermek” olarak nitelendirdi.
 Öte yandan muhalefetteki İspanyol Sosyalist İşçi Partisi (PSOE) bugün öğle saatlerinde uygulamanın iptali için Anayasa Mahkemesi’ne başvurdu.
 Bölgesel yönetimlerin reçete başına vergi alması Başbakan Mariano Rajoy hükümetinin de tepkisini çekiyor. Bugün Bakanlar Kurulu’nda görüşülen uygulama, Başbakan Rajoy’un onayını alarak Anayasa Mahkemesi’ne götürülecek.
 Son gelişmeler Halk Partisi (PP) lideri Mariano Rajoy ile aynı partiden olan Madrid Özerk Yönetimi Başkanı Ignacio Gonzalez arasındaki anlaşmazlığı da gözler önüne serdi. Ignacio Gonzalez herşeye rağmen uygulamada ısrar ederken, verginin Anayasa Mahkemesi tarafından yasa dışı ilan edilmesi halinde bile şimdiye kadar alınan paraları geri verilmeyeceğini söylüyor.