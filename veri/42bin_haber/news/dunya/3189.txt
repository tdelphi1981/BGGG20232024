Hapishaneye hava saldırısı: 5 ölü, 170 yaralı
Suriye'nin kuzeyinde yer alan Rakka kentindeki hapishaneye düzenlenen hava saldırısında ilk belirlemelere göre 5 kişinin öldüğü, 170 kişinin yaralandığı bildirildi.
Suriye Yerel Koordinasyon Komitesi (LCC), Özgür Suriye Ordusu'nun kuşatması altında olan Rakka'daki hapishanenin Beşşar Esed yönetimine bağlı bir helikopter tarafından 'misket bombasıyla' vurulduğunu, saldırıda 5 mahkumun öldüğünü, 170 kişinin yaralandığını duyurdu.

Hapishane çevresine 'varil' ve 'fosfor' bombalarının düştüğünü aktaran LCC, binanın iki aydan bu yana silahlı muhalifler tarafından kuşatıldığını ve kontrolünün sağlanmasının an meselesi olduğunu belirtti.

Söz konusu hapishanenin, çok sayıda siyasi tutuklu bulunduğu için ÖSO tarafından ele geçirilmek istendiğini bildiren LCC, ÖSO birliklerinin Rakka'nın Tabka askeri havaalanını da yoğun şekilde havan topu ateşine tuttuğunu kaydetti.