Cezayir'deki rehine krizi sona erdi
İngiltere Savunma Bakanı Philip Hammond, Cezayir'deki rehine krizinin sona erdiğini söyledi.
Hammond, yaptığı açıklamada, bir doğalgaz tesisinde dört gündür devam eden krizin Cezayirli yetkililer tarafından sona erdirildiğini ancak hayatını kaybedenler olduğunu belirtti. Savunma Bakanı hayatını kaybedenlerin sayısına ilişkin ise açıklama yapmadı.

Bu arada, İngiltere'nin Cezayir Büyükelçisi'nin Ayn Emnas bölgesinde bulunan doğalgaz tesislerinde bugün incelemelerde bulunması bekleniyor.

İngiltere Dışişleri Bakanı William Hague, krizin ele alındığı kabine toplantısının ardından, 10'dan az İngiliz vatandaşının risk altında olduğunu söylemişti.

Cezayir'in İlizi kentinin Ayn Emnas bölgesindeki doğalgaz tesislerine gerçekleştirilen saldırıyı, Mağrib El Kaide Örgütü'nden ayrılan 'Kanla İmza Atanlar Tugayı' üstlenmişti. Liderliğini Cezayir asıllı Muhtar Bin Muhtar'ın yaptığı örgüt, Mali'ye askeri müdahalenin durdurulmasını talep ediyor.

Cezayir Sonatrach, İngiliz BP ve Norveç Statoil enerji şirketlerinin oluşturduğu konsorsiyum tarafından işletilen tesisteki rehine olayında birçok milletten kişinin alıkonulduğu bildirilmişti.