Ban'dan Suriye uyarısı
BM Genel Sekreteri Ban, Suriye konusunda uluslararası fikir ayrılıklarının devam etmesi halinde, durumun daha da kötüye gideceğini söyledi.
 Güney Kore'de bulunan Birleşmiş Milletler Genel Sekreteri Ban Ki-mun, BM'nin Suriye halkının yaşadığı acılara son vermek ve siyasi bir çözüm bulmak için çalışmaya devam edeceğini belirtti.
 Suriye'deki çatışmaların bir an önce sona erdirilmesi gerektiğine işaret eden Ban, BM'nin ve uluslararası toplumun Suriye sorununa çözüm bulmak için daha fazla çaba harcaması gerektiğine dikkat çekti.
 Ban, Suriye konusunda uluslararası fikir ayrılıklarının devam etmesi halinde durumun daha da kötüye gideceği uyarısında bulundu.
 Suriye'de 4 günlük Kurban Bayramı süresince çatışmaları durdurmayı kabul eden tarafların ateşkesi ihlal etmesi sonucu 130'dan fazla kişi yaşamını yitirmişti.
 AA