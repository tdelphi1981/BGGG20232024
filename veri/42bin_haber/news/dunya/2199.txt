Azerbaycan'daki yangında iki Türk vatandaşı öldü
Azerbaycan'ın Şemkir bölgesinde bir inşaat firmasına ait yatakhanede çıkan yangında iki Türk vatandaşı hayatını kaybetti. Şemkir bölgesinin Seyfeli köyünde saat 01.00'de, köyde su deposu inşa eden "Cengiz İnşaat" firmasına ait yatakhanede yangın çıktı.

Azerbaycan İçişleri Bakanlığı'ndan yapılan açıklamada, yangında 300 metrekarelik yatakhanenin tamamen yandığı, yangın söndürüldükten sonra iki kişinin cenazesinin çıkarıldığı bildirildi.

Açıklamada, yangının çıkış nedeni belirtilmezken, olayda 10 kişinin yaralandığı, bunlardan üçünün durumunun ağır olduğu ve olayla ilgili soruşturma açıldığı belirtildi.

Azerbaycan APA haber ajansı, yangında ölen ve yaralananların tamamının Türk vatandaşı olduğunu duyurdu.

Çıkan yangında Engün Yaşar ve Alaattin Özbey isimli vatandaşların hayatını kaybettiği bildirildi.

Yaralılardan ise şimdilik Murat Altun, Nasip Keskin ve Levent Sürül isimli vatandaşların ismi belirlendi.