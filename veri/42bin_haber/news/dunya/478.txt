Rusya'dan Türkiye'ye Patriot uyarısı!
Rusya, Suriye sınırına Patriot füzeleri yerleştirilmesi konusunda Türkiye'yi uyardı...
Fransız haber ajansı AFP, Rusya'nın NATO Patriot füzeleri için Türkiye'yi uyardığını iddia etti. 

Rusya Dışişleri Bakanlığı sözcüsü Aleksandr Lukaşeviç de "Türkiye-Suriye sınırının silahlandırılması tabii ki, endişe edilmesi gereken bir durum" dedi. 

Başvuru dün yapılmıştı
Türkiye, Suriye sınırına Patriot füzeleri yerleştirilmesi için NATOya resmen talepte bulunmuştu. 

Ankara'nın konuyla ilgili mektubunun kendisine ulaştığını duyuran NATO Genel Sekreteri Anders Fogh Rasmussen, "Bu talebi gecikmeden ele alacağız" demişti.

Daha önce de kurulmuştu

Türkiye'nin Suriye sınırına yerleştirilmek üzere NATO'dan talep ettiği Patriot Hava Savunma Sistemi, Körfez ve Irak savaşları sırasında da Türkiye'de kurulmuştu.

Suriye'de yaşanan gelişmelerin ardından hava savunmasını güçlendirmek için NATO'dan talep edilen Patriot Hava Savunma Sistemi, Türkiye'ye ilk olarak 1991 yılındaki Körfez Savaşı döneminde getirildi.

O dönem Irak'ın, İsrail'e Scud Füzesi fırlatmasının ardından NATO'nun hava savunmasını güçlendirmek için Hollanda'dan gönderdiği Patriot Hava Savunma Sistemi, Diyarbakır ile Adana'da konuşlandırılmıştı.

Daha sonra 2003 yılındaki Irak Savaşı döneminde yaşanan gelişmeler üzerine yine Türkiye'nin hava savunmasına katkı amacıyla NATO tarafından gönderilen Patriot Hava Savunma Sistemi, Hollanda'dan gemiyle Hatay'ın İskenderun ilçesine getirilmiş, buradan karayoluyla Diyarbakır, Batman ve Adana'ya götürülmüştü.

Bu patriot rampalarından 2'si Diyarbakır 2. Taktik Hava Kuvvet Komutanlığı ile 7. Kolordu Komutanlığı'nda, 2'si Adana'daki İncirlik Üssü'nde biri ise Batman Havaalanı'na konuşlandırılmıştı.

Irak savaşının sona ermesinin ardından yaklaşık 2 ay kaldıkları Diyarbakır, Batman ve Adana'daki yerlerinden sökülen Patriot rampaları karayoluyla İskenderun Limanına, buradan da yüklendikleri 'ANNA-J' isimli gemiyle Hollanda'ya geri gönderilmişti.

-Türk asılı subay ve asker görev almıştı

Diyarbakır 2. Taktik Hava Kuvvet Komutanlığı'nda konuşlandırılan Patriot Hava Savunma Sistemi'nde görev yapan Hollandalı personel arasında Türk asıllı Hollandalı subay Cengiz Şahan ile yine Türk asıllı Hollandalı asker Halil İbrahim Kurt da görev yapmıştı.

-Hastaneye malzeme bağışlamışlardı

Batman Havaalanı'nda konuşlandırılan Patriot Hava Savunma Sisteminde görevli Hollandalı askerler, görev sürelerinin sona ermesi üzerine kentten ayrılmadan önce Batman Devlet Hastanesi'ne 75 yatak, 75 portatif ranza ve 4 yemek masası bağışlamıştı.