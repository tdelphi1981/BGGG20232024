İran halkına yasak ama ona değil!
İran'ın dini lideri Ayetullah Ali Hamaney kendi ülkesinde yasak olan Facebook'a üye oldu. Hamaney zaman zaman fotoğraflarla da Twitter ve Instagram'ı da kullanıyor. 2009 Haziran'ında usulsüzlük yapıldığı iddia edilen seçim sonrası Tahran sokaklarında aktivistler örgütlenmek ve yaşananları paylaşmak için Twitter ile Facebook'u kullandı.

Amerikan merkezli Facebook ve Twitter, İran İslam Devrimi'nden bu yana en yoğun protestoların ardından ülkede yasaklandı.

Ama şimdi İran'ın en güçlü ismi, İran iç ve dış siyasetinde son sözü söyleyen dini lider Ayetullah Ali Hamaney "Hamaney.ir" hesabıyla Facebook'ta.

13 Aralık'ta açtığı hesapta 73 yaşındaki Hamaney'in fotoğrafları, konuşmaları ve açıklamaları var.

Resmi hesaba ilk yüklenen fotoğraflardan biri Hamaney'i İran İslam Devrimi'nin lideri Ayetullah Ruhullah Humeyni ile gösteren kare.

Aslında bu Hamaney'in sosyal medyaya attığı ilk adım değil. İran'ın dini lideri neredeyse bir yıldır Twitter'da.

Facebook sayfasının olduğu da zaten, aynı adı taşıyan Twitter hesabı üzerinden de ilan edildi.

Hamaney Instagram'la fotoğraf da paylaşıyor.

İran ordusunun tatbikatlarının görüntüleri paylaştığı fotoğraflar arasında.

Sosyal medya üzerinden genç kesim ve uluslararası arenada mesajını paylaşmaya başlayan rejim bir yandan da ulusal bir ağ oluşturmaya çalışıyor.

Amaç İranlıların küresel ağa erişimini kontrol altına almak.