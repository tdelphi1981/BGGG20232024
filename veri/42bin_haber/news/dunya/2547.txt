ABD'nin Körfez'deki gücü yarıya iniyor
ABD, Körfez Bölgesi'ndeki uçak gemisi varlığını 2'den 1'e indirme kararı aldı. 
Kongre'nin henüz bütçe çıkaramaması nedeniyle, kesintiler ABD Savunma Bakanlığı Pentagon'u etkilemeyi sürdürüyor. Bütçe kesintilerinin en ciddi etkilerinden biri de ABD'nin Körfez Bölgesi'ndeki varlığında görüldü. 
Körfez'de 20 yıldır iki tane uçak gemisi bulunduran ABD, şimdi bu sayısı 1'i düşürüyor. 
Savunma Bakanlığı Sözcüsü George Little, konuyla ilgili yaptığı yazılı açıklamada, ABD Savunma Bakanı Leon Panetta'nın uçak gemisi "USS Harry S Truman (CVN-75)" ile güdümlü mermili kruvazör "USS Gettysburg (CG-64)"un bu hafta Körfez'e konuşlandırılması kararını iptal ettiğini bildirdi. 
-"Güçlü askeri varlığımız devam edecek"- 
Buna göre, geçen aralık ayında bakım için getirilen "USS Dwight D. Eisenhower" bu ay sonunda Körfez'e dönerek, yaza kadar kalacak. Şu anda bölgede bulunan "USS John C. Stennis" ise "Einsenhower"in Körfez'e varmasının ardından ABD'ye geri dönecek. 
Little, bu kararın bütçe konusundaki belirsizlikler yüzünden alındığını kaydetti. 
ABD'nin, partnerlerine kalıcı taahhütlerini yerine getirme adına Merkez Kuvvetler Komutanlığı'nın sorumluluk sahasına giren bölgedeki güçlü askeri varlığını devam ettireceğini belirten Little, ABD ordusunun, bölgedeki herhangi bir tehditle yüzleşmeye ve her türlü senaryoya karşılık vermeye hazır olmayı sürdüreceğini de kaydetti.