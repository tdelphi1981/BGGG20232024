Türk dizileri koltuğunu yedi!
Yunanistan’da Türk dizileri, Yunan televizyonu ERT’nin Genel Müdürü Spiropulos’u koltuğundan etti. Spiropulos, kuruma danışmadan Türk dizilerini konu alan “Kısmet” belgeseline sponsor olunca görevinden alındı.(Yorgo Kırbaki / CNN TÜRK / Atina) -- Yunanistan’da reyting rekorları kıran Türk dizilerine karşı kilise ve fanatik çevrelerin başlattığı kampanyaya devlet televizyonu ERT de katıldı. Türk dizileri yüzünden ERT’nin iki numarası olan Genel Müdürü Kostas Spiropulos görevinden alındı.

Spiropulos’un görevden alınmasına Türk dizilerindeki kadın imajıyla ilgili hazırlanan “Kısmet” isimli bir belgesel neden oldu. 

İlk kez Amsterdam’daki Uluslararası Belgesel Film Festivali’nde sponsor bulunması için 3 dakikalık tanıtımı yapılan belgeselde, “1001 Gece”, “Muhteşem Yüzyıl” ve “Gümüş” dahil bazı Türk dizilerinin yapımcıları ve rol alan sanatçıların görüşlerine yer veriliyor. Belgeselde, Türk dizileri sayesinde dünyada “Müslüman kadın” prototipinin değiştiği ve “çağdaş kadın” profili çizildiği anlatılıyor.

Fransız-Alman ARTE ve El Cezire’nin yanı sıra, İsveç, Finlandiya ve Polonya devlet televizyonları ile Bulgaristan Sinema Merkezi’nin ortak projesi olan “Kısmet” adlı filme, Spiropulos da mali işler başkanlığının onayını almadan, Yunan televizyonunun yapımcıları arasına dahil olmasına izin verdi. Şimdi ERT yönetim kurulu, Spiropulos’u Türk dizilerinin propagandasını yapan bir belgesele destek verdiği için görevden aldığını açıkladı.

Görevden alınan Spiropulos ise “Bunu söyleyenler aptal ve bilgisiz. Belgesel tam aksine bu diziler aracılığıyla yapılan Türk propagandasını rezil ediyor” dedi.

Diziler boy hedefi

Yunanistan’da Türk dizileri, bir süredir kilise ve fanatik çevrelerin hedefi haline gelmiş durumda.. Nitekim Selanik Metropoliti Anthimos vaazlarında “Türk dizileri oynarken televizyonlarınızı kapatın” çağrısında bulundu. Anthimos, Muhteşem Yüzyıl dizisini de “İzledikçe Türklere teslim oluyoruz” diyerek aforoz etti.

Irkçı-faşist Altın Şafak partisinin lideri Nikos Mihaliolakos, 17 milletvekiline televizyonda Türk dizileri izleme yasağı getirdi. Mihaliolakos “Eşsiz bir kültürümü varken Türk dizilerini izlemek ayıptır. Türk dizilerini boykot edelim. Hatta bu dizilerin oynadığı saatlerde gösterilen reklamları da seyretmeyelim” dedi.

Bir grup fanatik Yunanlı geçen ekim ayında “Muhteşem Yüzyıl”ın yayınladığı Antena televizyonunun binası önünde protesto gösterisi yaptı. Kampanyaya rağmen Yunan televizyonlarında halen Muhteşem Yüzyıl, Bir Çocuk Sevdim, Sıla ve Adanalı dizileri gösteriliyor.