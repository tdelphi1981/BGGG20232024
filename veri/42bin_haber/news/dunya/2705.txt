Tanklara koyacak benzinleri yok
Ekonomik kriz nedeniyle Rum tankları yerinden oynayamıyor
Güney Kıbrıs'taki ekonomik kriz Rum Milli Muhafız Ordusu'nu (RMMO) da vurdu. Rum Savunma Bakanlığı, orduya sağlanan akaryakıtın asgari düzeye indirildiğini kaydetti. Bu çerçevede bütün muharip kara imkânlarının (tank, zırhlı v.b.) yerlerinden kımıldayamadığı belirtildi. 

Rum Mahi gazetesi, "Flaş, milli muhafız ordusu felç oluyor... Ekonomik kriz bahanesiyle yeni kabul edilemez karar" başlığıyla yansıttığı haberinde, Rum Savunma Bakanlığı ve RMMO komutanlığının RMMO birliklerine sağlanan akaryakıtı asgari düzeye indirdiğini, bu nedenle bütün muharip kara imkânlarının yerlerinden kımıldayamadığını yazdı.

Gazete askeri kaynaklara dayandırdığı haberinde RMMO'da sadece gündelik ihtiyaçların karşılanmasına yetecek araçların hareket edebildiğini ifade etti. Yine aynı gazete devamla, bunların da subayların ulaşımını veya askerleri mevzilere, hastanelere taşıyan araçlar olduğunu yazdı.