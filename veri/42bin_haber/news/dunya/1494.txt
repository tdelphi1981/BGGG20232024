İmamlar devlet okullarında din dersi verecek
Yunanistan'da 2007'de kabul edilen ancak Türk Azınlık'ın tepkisi nedeniyle uygulamayan ve "imam yasası" olarak da bilinen düzenleme bazı değişikliklerin ardından Meclis'te kabul edildi.
Yunanistan'da 2007'de kabul edilen ancak Türk azınlığın tepkisi nedeniyle bugüne kadar uygulamaya konulmayan, 'İmam yasası' olarak da bilinen yasaya ek olarak meclise getirilen kanuni düzenleme kabul edildi.

Alınan bilgiye göre, iktidardaki Yeni Demokrasi (ND) ve PASOK'lu milletvekilleri tarafından hazırlanarak Eğitim Bakanlığı'nca dün meclise getirilen düzenleme, akşam saatlerinde oy çokluğuyla kabul edildi.

Eğitim Bakanlığı'nın, 'Gençlik ve Ömür Boyu Öğrenim, Mesleki Yönlendirme ve Nitelik Tasdik Etme Merkezlerinin Düzenlenip İşleve Girmesi ve Diğer Uygulamalar' konulu yasa tasarısı kapsamında meclise getirilen düzenlemeyle ilgili yapılan oylamada, koalisyon hükümetini oluşturan ND ve PASOK milletvekillerinin yanı sıra Altın Şafak (Hrisi Avgi) ve Bağımsız Yunanlar Partisi milletvekilleri 'evet', koalisyon ortaklarından Demokratik Sol DİMAR milletvekilleri ise 'hayır' oyu kullandı.

Söz konusu yasal düzenlemenin, yaşanan tartışmaların ardından hükümeti oluşturan partilerin liderleri arasında yapılan istişareden sonra geri çekilmesinin kararlaştırıldığı iddia edilmişti.

Batı Trakya'daki camilerde görev yapan din adamlarının Hristiyan Yunan vatandaşlardan oluşan 5 kişilik kurul tarafından atanmasını ve bunlara devlet tarafından maaş verilmesini öngören 3536/2007 sayılı yasaya ek olarak getirilen düzenleme, bu imamların Yunan devlet okullarında din dersi vermelerini de öngörüyor.