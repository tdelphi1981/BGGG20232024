En çok Arap turist para harcıyor
 
 Trabzon Valiliği’nce yapılan çalışmaya göre, kente gelen yabancı turistler arasında kişi başına günlük 306 dolar harcamayla Arap turistler birinci sırada yer alıyor. Trabzon Valisi Recep Kızılcık, yaptığı açıklamada, Trabzon’a gelen yerli ve yabancı turist sayısının her geçen yıl arttığını, 2011 yılı sonunda yerli ve yabancı turist sayısının 2.5 milyon olduğunu, geçtiğimiz yılın 11 aylık döneminde ise bu rakamın 3 milyonu geçtiğini,turistlerin en çok Sümela Manastırı ve Uzungöl’ü ziyaret ettiğini söyledi. 
 Trabzon’a 2012 yılının ilk 10 ayında 55 bin Arap ve Azeri turist geldiğini kaydeden Vali Kızılcık, "Amerika kıtasının çeşitli ülkelerinden ilimize gelen ziyaretçilerin sayısında da önemli artış var. Bunun zaten şehrimizde hemen hemen tüm sektörlerde fark edilir haline geldiğini görüyoruz. Yani ülkemizin belirli bir bölgesinde olduğu gibi her şey dahil sistemiyle daha çok belli sektörlerin istifade ettiği değil, gelen misafirin konaklayıp yeme içmesi ve gezmesine kadar farklı sektörlerin olumlu yönde etkilediğini görmekteyiz" dedi. 
 AMERİKALI TURİST SADECE 31 DOLAR BIRAKIYOR
  
 Vali Kızılcık, Trabzon’a gelen yabancı turistlerin harcama eğilimleri ve kalma süreleriyle ilgili çalışma yaptıklarını belirterek, şöyle devam etti:
 "Gelen misafirlerimizden gönüllü olarak doldurmalarını istediğimiz verilere göre, Amerika ve Kanada’dan gelenlerin ortalama kalış süresinin 3 gün, günlük ortalama harcamalarının ise 31 dolar olduğunu tespit ettik. Avrupa ülkelerinden gelen ziyaretçilerimizin ise ortalama kalış süreleri 4 gün, günlük harcama oranları 100 dolar. Uzak Doğu ülkelerinden gelen misafirlerimizin kalış sürelerinin ortalama 3 gün, günlük harcamalarının 116 dolar olduğunu tespit ettik."
 GÜNLÜK 306 DOLAR HARCIYORLAR 
 Trabzon’a gelen Arap turistlerin sayılarında her geçen yıl ciddi artış olduğuna dikkati çeken Vali Kızılcık, "Arap turistler yaşanan Suriye krizinden sonra daha çok uçakla ilimize geliyor. Ortalama kalış süreleri 5 gün. Arap turistlerin günlük harcama oranlarının ise 306 dolar olduğunu görmekteyiz. Beklentilerinin büyük oranda karşılandığını ama özellikle kalacak yer konusunda standartların yükseltilmesini istiyorlar. Yeni oteller yapılması noktasında bazı talepleri var" diye konuştu. Turizm alanında konaklama sorununun giderilmesi için çalışmaların devam ettiğini kaydeden Kızılcık, "Tüm çalışmalar Trabzon’un kalkınması için. Trabzon’un kalkınmasında turizm çok önemli yere sahip. Artık ilimizde turizm konusunda farkındalık oluştu. Bunun oluşmasında tüm şehrin büyük katkısı var" dedi. 
 AA