İsrail 6 Fetih Hareketi yöneticisini gözaltına aldı
İsrail'in, 6 Fetih Hareketi yöneticisini gözaltına aldığı bildirildi. 
Fetih Hareketi yöneticilerinden Enver Bedr, AA muhabirine yaptığı açıklamada, İsrail ordusunun, Kudüs'teki Fetih Hareketi Sekreteri Ömer Şelbi'nin de aralarında bulunduğu 6 yöneticiyi gözaltına aldığını söyledi. 

 Bedr, Kudüs'te gözaltına alınan yöneticilerin El-Meskubiyye sorgu merkezine götürüldüğünü ifade etti. 
Kudüs'teki Fetih Hareketi Sekreteri Şelbi, dün yaptığı açıklamada, Filistinlilerin İsrail'in yarın Kudüs'te düzenlemeyi planladığı uluslararası maratona karşı olduğunu, İsrail istihbaratının maratona karşı çıkmamaları için Kudüslülere baskı yaptığını belirtmişti. 
 Maratonun İsrail Parlamentosu Knesset'ten başlayacağı, Doğu Kudüs'ün eski belde bölgesinin de maratonun güzergahı dahilinde olduğu ifade ediliyor. 
Maratonun Batı Kudüs'ten başlayıp Doğu Kudüs'te devam etmesi, "İsrail'in Kudüs'ü bölünmemiş bir şehir gibi gösterme girişimi" olarak yorumlanıyor ve bu sebeple maratona karşı çıkılıyor.