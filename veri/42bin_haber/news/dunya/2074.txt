Nükleer deneme tehdidi
 
 Japonya Başbakanı Şinzo Abe, Kuzey Kore’nin nükleer deneme planlarını hayata geçirmesi durumunda bu ülkeye daha sert yaptırımlarda bulunulması gerektiğini söyledi. Abe, bir televizyon programında yaptığı açıklamada, Kuzey Kore’nin nükleer deneme yapması durumunda, Japonya ve uluslararası toplumun bu ülkeye karşı daha katı önlemler alması gerektiğini belirterek, "Kuzey Kore’nin bu tür bir provokasyonla bir kazanım elde edemeyeceğini" kaydetti. Birleşmiş Milletler Güvenlik Konseyi (BMGK), geçen hafta, Kuzey Kore’nin Aralık ayındaki füze denemesini kınamış ve bu ülkeden nükleer ve balistik denemeleri durdurmasını talep etmişti. 
 'KORE HALKININ CAN DÜŞMANI'
  
 Oy birliğiyle alınan kararla Kuzey Kore’ye karşı daha önce uygulamaya konulan ambargo listesi genişletilmiş, füzelerin üretildiği merkez ve uydu kontrol merkezinin yetkilileri ile finansal destek sağlayan kurumların yöneticilerine seyahat yasağı getirilirken, mal varlıklarının dondurulması kararı alınmıştı. Kuzey Kore ise BMGK kararının ardından, "Kore halkının can düşmanı" Amerika’ya yönelik savunma tedbirleri çerçevesinde, uydu ve füze fırlatmaya devam edileceğini ve "yüksek seviyede" bir nükleer denemede bulunulacağını bildirmişti.
  