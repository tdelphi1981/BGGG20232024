Brezilya, ABD'ye savaş uçağı satacak
ABD, Afganistan'da sürdürdüğü operasyonlarda kullanılmak üzere Brezilya'dan savaş uçağı almaya hazırlanıyor.
İki ülkenin savunma bakanlıklarının da doğruladığı habere göre, Brezilyalı uçak üreticisi Embraer firması tarafından üretilmesi planlanan A-29 Super Tucano adındaki 20 adet hafif taarruz uçağının satışını öngören askeri anlaşmanın 427 milyon dolar değerinde olduğu belirtildi.

Anlaşma gereği 2014 yılı sonuna kadar Afganistan'a gönderilmesi beklenen uçakların tekamül uçuş eğitimi, gözetleme, hava desteği ve hava tecrit görevlerinde kullanılacağı duyuruldu.

Pentagon sözcüsü George Little konuyla ilgili yaptığı açıklamada "NATO'nun Afganistan'da 2014 yılının sonunda bitecek misyonunun ardından Afgan güçlerinin desteklenmesi için gerekmektedir. Bu anlaşma, ABD'nin Afganistan'a yapacağı uzun vadeli desteğin bir parçasıdır." dedi.