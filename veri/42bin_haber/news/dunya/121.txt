Başörtülü diplomatlar görevde
Mısır'da Diplomasi Araştırmaları Enstitüsü'nden üçü başörtülü olmak üzere toplam 41 diplomat mezun oldu.
 Mısır'da Dışişleri Bakanlığı'na bağlı Diplomasi Araştırmaları Enstitüsü'nden mezun olan üçü başörtülü toplam 41 diplomat için mezuniyet töreni düzenlendi.
 Törenin ardından AA muhabirine konuşan Mısır Dışişleri Bakanı Muhammed Amr, ''Diplomatlık için mülakata gelenlerin kıyafetlerine değil Mısır'ı temsil edebilecek yeterlilikte olup olmadıklarına bakılıyor. Başörtülü olup olmamak kişisel bir meseledir'' diye konuştu.
 Mezun olan diplomatların Mısır'ı yurt dışında iyi bir şekilde temsil edeceklerine inancını dile getiren Amr, Mısır'ın dış politikasının değiştiğini, dolayısıyla bu anlayışa uygun diplomatlar atanacağını bildirdi.
 Amr, Somali, Pakistan, Irak gibi birçok ülkede Mısırlı diplomatların hayatını kaybettiğini hatırlatarak, yeni dönemde diplomatların sivil ve demokratik yeni hükümetle birlikte eski diplomatlardan daha iyi şartlarda çalışacağını ifade etti.
 Mısır'da ilk defa başörtülü diplomatların mezun olduğu törene, eski BM Genel Sekreteri Butros Butros Gali, eski Mısır Dışişleri Bakan Yardımcısı Mustafa el-Fega'nın yanı sıra Dışişleri Bakanlığı diplomatları ve büyükelçiler de katıldı.
  