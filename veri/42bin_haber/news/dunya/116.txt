Lübnan'da çatışmalar: 3 ölü
Lübnan'ın başkenti Beyrut'taki bombalı saldırıda hayatını kaybeden İstihbarat Şefi Visam el-Hasan'ın dün yapılan cenaze töreninden sonra çıkan çatışmalarda 3 kişinin hayatını kaybettiği bildirildi.
 Hasan'a yönelik bombalı saldırının ardından 3 gündür gerilimin yüksek olduğu Lübnan'ın çeşitli yerlerinde farklı siyasi gruplar arasında çatışmalar çıktı. Edinilen bilgiye göre, Sayda şehrine bağlı Kuturmaya'da, Hizbullah üyelerinin açtığı iddia edilen ateşte başından ağır yaralanan bir kişi bu sabah  hayatını kaybetti.
          
 Öte yandan, Beyrut'un Kaskas bölgesi ile Hizbullah taraftarlarının yoğunlukta olduğu Dahye bölgesinde çıkan çatışmalar sırasında bir kişinin öldüğü, 7 kişinin yaralandığı bildirildi.
          
 Trablusşam kentinde Cebel Muhsin ile Tibbane mahalleleri arasında çıkan çatışmada da kalbine kurşun isabet eden bir kişi hayatını kaybetti.
          
 AA
  