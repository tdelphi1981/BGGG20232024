Nuceyfi Maliki'yi suçladı
Irak'ta iç sorunlar ve giderek büyüyen kriz Başbakan ile Parlamento Başkanını karşı karşıya getirdi 
 Parlamento Başkanı Usame El Nuceyfi Başbakan Nuri El Maliki’yi anayasayı ihlal etmek ve yargının bağımsızlığına karışmakla suçladı. Maliki’yi halk ve milletvekillerinin görüş bildirme haklarına karşı çıkmakla da suçlayan Nuceyfi, başbakanın parlamento başkanlığı meşruiyetini kaybettiği yönündeki açıklamasına da gönderme yaptı.
 
 Parlamento başkanlığının göstericilerin taleplerine saygı duymasından ve destek vermesinden dolayı başbakan Maliki’nin bu şekilde açıklama yapmasının mantıksız olduğunu belirten El Nuceyfi, son genel seçimlerin yapılmasıyla anayasanın ihlal edildiğini savundu. 
 
 Parlamento ve parlamento başkanına meşruiyetin halk tarafından yapılan seçimle verildiğine dikkat çeken Usame El Nuceyfi meşruiyetin hükümet tarafından değil, halk tarafından alınacağını söyledi. Anayasayı kendi çıkarlarına göre kullananların halkın taleplerine kulak vermesi gerektiğini dile getiren Usame El Nuceyfi, bunun göstericileri tehdit etmekten daha uygun olacağını belirtti.
 
 Ahmet Haşim MUHTAROĞLU/ IRAK, (DHA)