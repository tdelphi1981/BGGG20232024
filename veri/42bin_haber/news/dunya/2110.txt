İsrailli temsilcilerden BM'ye boykot
İsrailli temsilciler, Birleşmiş Milletler İnsan Hakları Konseyi'nin olağan değerlendirme toplantısını boykot ettiler.
İsrail, haksız eleştiride bulunmakla suçladığı kurumu ilk kez bu şekilde boykot ediyor.

Ancak ülkenin geçmişte yaptığı eleştiriler nedeniyle böylesi bir boykot bekleniyordu.

BM İnsan Hakları Konseyi'nin geçen yıl Batı Şeria'daki Yahudi yerleşim yerlerini inceleme kararı alması üzerine İsrail konseyle işbirliğine son vereceğini açıklamıştı.

Bugünkü toplantı boykot nedeniyle askıya alındı ve nasıl bir yol izleneceğinin daha sonra belirlenmesine karar verildi.

İsrail Dışişleri Bakanlığı Sözcüsü Yigal Palmor, Salı günü Financial Times'a yaptığı açıklamada "Bir dizi oylama, açıklama ve olaydan sonra, bu kuruluşla çalışmalarımızı askıya almaya karar verdik. Bu politikada bir değişiklik olmadığını söyleyebilirim" dedi.

Konseyin Sözcüsü Rolando Gomez ise Associated Press haber ajansına yaptığı açıklamada, İsrail'in toplantıda bulunmama kararının konsey açısından yeni bir durumun başlangıcı olduğunu belirtti ve Evrensel Periyodik Değerlendirmeye katılımın zorunluğu olduğunu vurguladı.

2010 yılında Haiti temsilcileri de konsey toplantısına katılmamışlardı. Ancak, bu durum Haiti'nin devasa yıkıntıya yol açan bir depremle karşı karşıya kalması nedeniyle yaşanmıştı.

Bunun dışında, Evrensel Periyodik Değerlendirme toplantılarına Kuzey Kore ve Suriye de dâhil tüm ülkeler katıldılar.

BBC'nin Cenevre'deki muhabiri Imogen Foulkes, İsrail'in bu eyleminin BM'nin insan hakları çalışmalarına zarar vermesinden endişe edildiğini belirtiyor.

İnsan hakları uzmanları, zor sorularla karşı karşıya kalmak istemeyen diğer bazı ülkelerin de İsrail gibi toplantıya katılmayabileceklerini söylüyor.

İsrail'in en büyük müttefiki Amerika Birleşik Devletleri dahi, İsrail'i toplantıya katılmaya çağırmıştı.

İsrailli sekiz insan hakları grubunun ortak açıklamasında, "İsrail'in konseyin çalışmalarını ve önerilerini eleştirme hakkı bulunduğunu fakat bunu Evrensel Periyodik Değerlendirmeye katılarak" yapması gerektiğini ifade ettiler.

BBC Türkçe