Nasrallah'tan açıklama
Hizbullah Genel Sekreteri Hasan Nasrallah, "Suriye krizi ancak diyalog yoluyla çözülebilir" dedi. Lübnan'ın başkenti Beyrut'ta, Hizbullah'ın, Mevlit Kandili dolayısıyla düzenlediği etkinlikte konuşan Nasrallah, Arap dünyasındaki sorunlara diyalog yoluyla çözüm bulunması gerektiğini söyledi. 

Yemen, Bahreyn, Tunus, Mısır ve Irak'taki mevcut gelişmeler için "diyalogdan başka çözüm yok" diyen Nasrallah, "Suriye krizi de ancak diyalog yoluyla çözülebilir" ifadesini kullandı. Hizbullah lideri Nasrallah, şöyle konuştu: 

"İsrail ve Batı'ya kendimizi izletmek yerine bize düşen, sorunlarımızı çatışmadan uzak bir şekilde çözüme kavuşturmaktır. Lübnan, bölgedeki krizden en çok yara alacak ülke olabilir. Bu krizlerle nasıl mücadele edeceğimizi bilmeliyiz. Savaşların çoğu siyasi nedenlerle oluyor. Bölgede Sünni-Şii çatışması olduğu yönündeki iddialar ise asılsızdır."

İsrail'de yapılan seçimlerin Arap coğrafyasında önemli bir etkisi olmayacağını belirten Nasrallah, "İsrail'de gerek sağ gerekse sol tüm tafralar aynı" ifadesini kullandı.