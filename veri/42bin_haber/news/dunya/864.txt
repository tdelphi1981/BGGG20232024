'Bu Türkiye'yi çok rahatsız etti!'
Debka sitesinden ilginç iddia...
 Türkiye’ye ABD’li Patriot bataryalarının konuşlandırılacağının açıklanmasından kısa süre önce Obama yönetiminin savaş filosunu Suriye sularından çektiği, bunun da Türkiye ve Suriye’nin diğer komşularını “çok rahatsız” ettiği öne sürüldü. İsrail’in istihbarat örgütlerine yakınlığı ile bilinen Debka sitesi, “üst düzey bir Türk subayına” aften kararın Ankara’da “anlaşılması güç ve kabul edilemez” bulunduğu da iddia etti.
 Debka sitesi, “Debkafile Exclusive” logosu ile yayımladığı özel haberde ABD’nin Türkiye’ye Patriot füzelerini konuşlandıracağını açıkladığı 13 Aralık’tan kısa bir süre önce “sessizce”, USS Eisenhower uçak gemisi ve saldırı grubuyla USS İwo Jima Amfibi grubu ve bu gemilerdeki 2 bin askeri Suriye sularından geri çektiğini kaydetti.
 “ANLAŞILMASI GÜÇ VE KABUL EDİLEMEZ”
 Kasım ayının üçüncü haftasından başlayarak Suriye sahillerinde doğrudan bir müdahale olasılığı karşısında bekletilen filonun yerine Patriotların Türkiye’ye konuşlanacağını kaydeden Debka, bu gelişmenin Suriye’deki şiddetin iyice arttığı bir döneme rastladığını belirterek “Bu, Suriye’nin komşuları Türkiye, Ürdün, Katar, Suudi Arabistan ve İsrail’i çok rahatsız ediyor” yorumunu yaptı. Haberde şöyle denildi:
 “Beş hükümet, Obama yönetimini açık bir biçimde eleştirmese de, Ankara’daki üst düzey bir subay, Debkafile’ye Amerika’nın Doğu Akdeniz’den deniz kuvvetlerini geri çekme eyleminin ‘Ankara için anlaşılması güç ve kabul edilemez’ olduğunu söyledi.”
 PANETTA İNCİRLİK’İ “TÜRKLERİ YATIŞTIRMAK İÇİN” ZİYARET ETTİ
 Debka, aynı Türk subayının, bunun özellikle ABD resmi kaynaklarının Cuma günü Esad’ın daha önce sanılandan daha fazla kimyasal silahlarının olduğunu bildirdikleri için “anlaşılması güç ve kabul edilemez” olduğuna dikkat çektiğini bildirdi. Haberde, ABD Savunma Bakanı Leon Panetta’nın geçen Cuma günü İncirlik’e yaptığı ziyaretin “Türkleri yatıştırmayı amaçladığı” iddia edildi.
 “PANETTA, BAKAN YILMAZ VE GENELKURMAY BAŞKANI ÖZEL İLE GÖRÜŞTÜ”
 Debka Panetta’nın, Milli Savunma Bakanı İsmet Yılmaz, Genelkurmay Başkanı Orgeneral Necdet Özel ile NATO Başkomutanı Amiral James Stavridis dahil üst düzey ABD’li komutanları ile görüştüğünü de öne sürdü.
 Stavridis’in görüşmenin ardından bazı Scud füzelerinin Türk sınırına çok yakın bir noktaya düşmesinin “çok kaygı verici” olduğunu söylediğine dikkat çeken Debka, haberini şu savla noktaladı:
 “Debkafile’nin askeri kaynaklarına göre, Başkan Barack Obama, güçlü savaş filosunu Suriye yakınlarından çekmeye, İran, Türkiye ile Suriye arasında yükselen gerilimleri yatıştırmak amacıyla karar verdi.” 
  