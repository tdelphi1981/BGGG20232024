Çin'den Kuzey Kore'ye 'nükleer' tepkisi
Pekin yönetimi, 'Kuzey Kore'nin nükleer denemesine kesinlikle karşı olduğunu' açıkladı.
Çin Dışişleri Bakanlığı'nın internet sitesinde yapılan açıklamada, 'Kuzey Kore yönetimi, uluslararası kamuoyunun tüm karşıt tepkilerini görmezden gelerek bir kez daha nükleer deneme yaptı ve bu duruma kesinlikle karşıyız' ifadesi kullanıldı.

'Kore yarımadasının tamamen nükleersizleştirilmesi ve Kuzeydoğu Asya'da istikrar ve barışın devamı yönünde Çin'in tavrı açık ve nettir' denilen yazılı açıklamada, şunlar kaydedildi:

'Kuzey Kore'ye nükleersizleşme yönünde verdiği sözü tutarak bölgede durumu daha da gerginleştirecek tutum ve eylemlerden uzak durması çağrısı yapıyoruz.'

'Yarımada ve Kuzeydoğu Asya'da barış ve istikrarın korunmasının, bölgedeki tüm ülkelerin menfaatine olduğu' belirtilen açıklamada, Pekin yönetiminin 'Kore yarımadasının nükleersizleşmesi sorununun müzakere, diyalog ve Altılı Görüşmeler yoluyla çözülmesi gerektiği' yönündeki mesajı yinelendi.