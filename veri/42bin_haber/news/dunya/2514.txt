Suriyeli anne keskin nişancı oldu!
Suriye’deki iç savaş çocukları Esad güçleri tarafından öldürülen bir anneyi de savaşın ortasına çekti.
 Beşşar Esad güçlerinin birkaç ay önce Halep’e düzenlediği hava saldırısı sırasında yedi ve on yaşlarındaki iki çocuğunu kaybeden 36 yaşındaki anne, Esad’ın askerlerinden intikam almak için direnişçilere katıldığını söyledi.
 
 Daily Telegraph’ın haberine göre, “Guevara” takma isimli eski İngilizce öğretmeni, çocuklarının öldürülmesinden sonra Lübnan’daki bir Hamas kampına giderek askeri eğitimden geçti.
 Bugün Halep’in yıkıntıları arasında içinde bulunduğu 30 kişilik direnişçi grubuyla beraber Esad güçlerine karşı savaşan “Guevara” şimdiye kadar en az dört veya beş asker vurduğunu söyledi.
 İşinin dikkat, sabır, zeka ve çeviklik gerektirdiğini söyleyen kadın keskin nişancı, Halep Üniversitesi’nde öğrenci olduğu yıllardan beri Esad rejimine muhalif olduğunu belirtti.