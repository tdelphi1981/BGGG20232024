Pornoya erişime engel yok
İngiltere'de 3 bin 500 kişiyle yapılan görüşmeler sonucunda, internette pornografik içeriğe erişimin tamamen engellenmesine ilişkin tasarı reddedildi.
 İngiltere hükümeti, internette pornografik içeriğe erişimin tamamen engellenmesine ilişkin tasarıyı reddetti.
 Kamuoyunun nabzını tutan hükümet, ebeveynlerin sadece yüzde 35'inin toptan engelleme istediğini, yüzde 15'lik kesimin ise içeriğin filtrelenmesini tercih ettiğini belirledi.
 Bu sonuca, 3 bin 500 kişiyle yapılan görüşmeler sonucunda ulaşıldı. Aralarında akademisyenlerin, yardım kuruluşu temsilcilerinin ve iletişim firması yöneticilerinin olduğu bu kişilerden 757'si halktan ebeveynlerdi.
 Araştırmada, internetteki pornografik içeriğin kısıtlanmasına yönelik sorular yöneltilererek 'evet', 'hayır' veya 'belki' yanıtlarından birini tercih etmeleri istendi.
 İktidardaki Muhafazakâr Parti milletvekili Claire Perry'nin başını çektiği kampanyacılar, pornografik içeriğe erişmek için başvuru yapanlar dışında herkesin bilgisayarlarının bu tür içerik taşıyan sitelere erişiminin engellenmesini talep ediyordu.
 DİLEKÇEYİ BAŞBAKAN CAMERON'A SUNDU
 Perry, bu talebi destekleyen 115 binden fazla kişinin imzaladığı dilekçeyi Başbakan David Cameron'a sunmuştu.
 BBC News'a konuşan Perry, tercihli erişim önerisinin reddedilmesinden hayal kırıklığı duyduğunu belirterek, "Açık ki danışmalar sırasında cevap alınan 3 bin 500 kişinin seçimi bu değildi ve politikamızı kendi isteklerimize değil aldığımız yanıtlara dayandırmalıyız" dedi.
 Perry, diğer yandan, internet servis sağlayıcılarının aktif olarak ebeveynleri filtreleme uygulamasını kullanmaya teşvik edecek olmasından memnuniyet duyduğunu söyledi.
 Sadece yetişkinlere hitap eden sitelere erişimi engellemek için kullanılan filtreleme uygulamasını kontrol eden kişinin reşit olduğu da denetlenecek.
 Araştırmayla ilgili raporda, pornografik içerik taşıyan sitelere erişimin toptan engellenmesinin, cinsellik ve cinsel sağlık hakkında bilgi veren siteleri de erişilemez hale getirebileceği uyarısı yapıldı.
 BBCTürkçe
 
  