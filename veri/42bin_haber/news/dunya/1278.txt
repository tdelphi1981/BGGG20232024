Mali'deki askeri operasyonda en az 11 kişi öldü
Mali'de hükümetin, isyancı silahlı gruplara yönelik askeri operasyonları sırasında en az 11 sivil vatandaşın hayatını kaybettiği bildirildi. Devlet Başkanlığı Genel Sekreteri Ousmane Sy, devlet televizyonuna yaptığı açıklamada, silahlı grupların 3 gün önce ele geçirdiği, ancak Mali askeri birliklerinin müdahalesiyle tekrar alınan kuzeydeki Konna kentindeki askeri operasyonlarda en az 11 Malilinin öldüğünü açıkladı. Sy, operasyonda 60 kişinin de yaralandığını belirtti.

Konna Belediye Başkanı Sory Diakite, ölenler arasında bombalardan kurtulmak için nehre atlayarak saklanmaya çalışanlardan 3 çocuğun boğularak öldüğünü bildirdi.

Mali'de Ocak 2012'de ülkenin kuzeyi silahlı grupların kontrolüne geçmiş ve martta askeri darbe olmuştu. Silahlı grupların, bölgedeki hakimiyetleri oluşan iktidar boşluğu nedeniyle daha da genişlemişti.

Başlarda yerel Tuareglerle ittifak kuran radikal gruplardan Ensaruddin ile Tevhid ve Cihad hareketi, daha sonra Tuaregleri dışlayarak bölgedeki başlıca kentlerde denetimi ele geçirmişti.

Batı Afrika Devletleri Ekonomik Topluluğu (ECOWAS) ve Afrika Birliği, kuzeydeki gruplara yönelik uluslararası askeri müdahale için BM Güvenlik Konseyi'ne başvurmuş ve Konsey'den şartlı onay verilmişti.

Fransa ise dün Mali'deki askeri çatışmalara aktif şekilde müdahalede bulunmuştu.