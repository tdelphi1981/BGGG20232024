Azerbaycan’da 'Kardeş Desteği' sempozyumu
Azerbaycan'ın başkenti Bakü'de ''Geçmişten Günümüze Yardımlaşma Geleneği ve Kardeş Desteği'' konulu uluslar arası sempozyum düzenlendi.
  Azerbaycan Diller Üniversitesi'nde gerçekleştirilen sempozyumda, Türkiye'nin  kurtuluş mücadelesine katkı amacıyla 1917 yılında basılan Kardeş Kömeyi(kardeş yardımı) adlı kitabın günümüze uyarlanmış halinin tanıtımı da yapıldı.
 Sempozyumda konuşan Azerbaycan -Türkiye Parlamentolar arası Dostluk Grubu Başkanı Nizami Caferov, tanıtımı yapılan kitabın iki ülke ilişkileri adına çok şey ifade ettiğini vurguladı.  
 
 Caferov '' Bizim karşılıklı yardımlaşmamız sadece sözde kalmamış. Ülkelerimiz arasında  en zor zamanlar da bile karşılıklı yardımlar yapıldı'' dedi.  Kitabın yazıldığı tarihe dikkat çeken Caferov, Azerbaycan halkının bağımsız bir devleti dahi olmadığı dönemde,  kardeşlerine yardım amacıyla kitap yazarak gelirini Anadolu'ya gönderdiğini ifade etti.
 Türkiye- Azerbaycan Parlamentolar arası Dostluk Grubu Başkanı Adana milletvekili Prof. Dr. Necdet Ünüvar da iki ülke halkının kardeşliğini her alanda ispatladığını bildirdi. Ünüvar, bu kardeşliğin en güzel örneğinin 1918 de Nuri Paşa komutasında 8 bin askerle Azerbaycan'ın bağımsızlığı adına gelen ve bin 300 şehit veren Kafkas İslam Ordusu olduğunu ifade etti.
 
 Ak Parti Genel Sekreteri Haluk İpek ise  konuşmasında iki ülke insanının  yaşadığı acıların da sevinçlerin de ortak olduğunu vurgulayarak, hiç Çanakkale' ye gitmeyen bir Azerbaycanlı şairin sanki o savaşta bulunmuşçasına şiirler yazdığını, orada yaşanan sıkıntıyı ruhunda hissedebildiğini söyledi.
 Türkiye'nin Bakü Büyükelçisi İsmail Alper Coşkun'da iki ülke arasındaki dostluğun karşılıklı koşulsuz sevgiye dayandığını söyledi. Coşkun ''Normal şartlarda iki ülke arasındaki ilişkilerde kardeşlik olmaz, yalnız bunun bir istisnası vardır o da Türkiye- Azerbaycan dostluğudur ''dedi.
 Sempozyumda konuşan TİKA Başkanı Serdar Çam'da Türk dünyasının her geçen gün daha da zenginleştiğini, dolayısıyla artık yardımlaşmadan daha çok işbirliklerinden bahsetmek  gerekliğini vurguladı. Çam ''Artık biz kardeş ülkelerle işbirliği kurarak üçüncü ülkelere yardım etmeliyiz''dedi.
 Daha sonra basına konuşan iki ülke yetkilileri, Türkiye ile Azerbaycan dostluğunun milli mücadele gibi en zor dönemlerde zirveye çıktığını dile getirdi. 
 CİHAN
  