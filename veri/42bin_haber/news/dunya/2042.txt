Mısır'da tansiyon düşmüyor
Mısır polisi, asker takviyesi yapılmasının ardından Tahrir Meydanı ve çevresinde kontrolü ele geçirdi. 11 araçlık konvoyla gelen asker ve polisler, Nil sahil yolu ile Tahrir Meydanı'nın çevresindeki büyükelçilik binalarının olduğu bölgede göstericileri dağıtmak için göz yaşartıcı bomba kullandı.

Güvenlik güçleri bazı göstericileri gözaltına alırken, yüzü maskeli bazı kişiler de polise ateş açtı.

Mısır Ambulans Servisi Başkanı Muhammed Sultan, Tahrir Meydanı yakınlarındaki hastanelere nakledilen yaralıların sayısının 34'ü bulduğunu ve bunların çoğunun gazdan zehirlendiklerini, durumu ağır hastaların ise daha büyük hastanelere kaldırıldığını söyledi.

İçişleri Bakanlığı'ndan yapılan açıklamada, Tahrir Meydanı'nda meydana gelen çatışmalarda 13 polisin yaralandığı bildirilmişti.

25 Ocak devriminin 2. yıl dönümü öncesinde başlayan gösteriler 5. gününe girdi. Gösteriler bugün Tahrir Meydanı ve çevresinde yoğunlaşmış, göstericilerin sayılarının artması nedeniyle polis bölgeden çekilmişti.

Sokağa çıkma yasağı

Bu arada, Mısır 2. Ordu Komutanı Tümgeneral Ahmed Vasfi, ordunun, Cumhurbaşkanı Muhammed Mursi'nin dün aldığı sokağa çıkma yasağını Süveyş Kanalı illeri olarak bilinen İsmailiye, Port Said ve Süveyş'te kararlılıkla uygulayacağını açıkladı.

Vasfi düzenlediği basın toplantısında, "Ordunun görevi güven ortamını sağlamaktır. Sokağa çıkma yasağının getirilmesinin amacı, kaos ortamını yaymak ve kamu huzurunu bozmak isteyen unsurları yakalamaktır. Süveyş Kanalı illerinde sokağa çıkma yasağı uygulanacak" dedi.

Sağlık, basın ve kamusal alanlarda çalışanların yasağa tabi olmayacağını belirten Vasfi, saldırganların yakalanması için güvenlik güçleriyle koordineli çalıştıklarını ve polisin belirleyeceği bölgelerde güvenlik çemberi oluşturacaklarını vurguladı.

Cumhurbaşkanı Muhammed Mursi dün Süveyş Kanalı illeri İsmailiye, Port Said ve Süveyş'te 30 gün boyunca yerel saatle 21.00'den 06.00'ya kadar sokağa çıkma yasağı ilan etmişti.

Kararın açıklanmasının akabinde sokağa dökülen göstericiler, kararın uygulanmaya başlamasına rağmen gece yarısına kadar gösterilere devam etmişti.