'Türkiye’ye yanlış mesaj olur'
Rum bakan: Tüm fasılları müzakereye açarsak Türkiye’ye yanlış mesaj olur.
 Rum Dışişleri Bakanı Erato Kozaku-Markulli, AB’ye üyelik müzakerelerinde Türkiye’ye tüm fasılları açması durumunda, Ankara’nın ‘kabadayılığa devam edeceğini’ öne sürdü.
 Europolitics sitesine röportaj veren Rum bakan, Akdeniz’de ilan ettikleri Münhasır Ekonomik Bölge’de petrol ve doğalgaz aramasına Türkiye’nin şiddetli itirazını ‘tehdit’ olarak nitelendirdi. Bu şartlar altında enerji faslının bloke edilmesinin doğal olduğunu savunan Erato Kozaku-Markulli, “Türkiye’nin büyük bir ülke, büyük bir pazar ve NATO üyesi olduğu gerçeği… Tüm bunların üyelik müzakereleri ile ilgisi yok. İster küçük, isterse büyük olsun, bir ülkenin belli şekilde davranması gerekir.” ifadelerini kullandı.
 Rum bakan, Kıbrıs sorununun çözümü için yapılan müzakerelerin tıkanmasından da Türk tarafını sorumlu tutarak, “Yaptıkları açıklamalardan maalesef iki devletli çözüme zemin hazırladıklarını çıkarıyorum. Umarın yanılıyorumdur.” dedi. Kıbrıs Türk Devleti’nin İslam İşbirliği Teşkilatı’na gözlemci üye olarak kabul ettirildiğini hatırlatan Kozaku-Markulli,”Hem Türkiye hem de Kıbrıslı Türkler iki devlet politikasıyla kendi mezarlarını kazıyor.” yorumunu yaptı.