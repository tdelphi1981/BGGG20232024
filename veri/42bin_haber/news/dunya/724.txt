Çin Suriye’deki gelişmelerden endişe duyuyor
İran ve Rusya ile birlikte Şam yönetimine desteğiyle bilinen Çin, Suriye'de her geçen gün tırmanan şiddetten derin kaygı duyduğunu açıkladı.
 Pekin'de bugün düzenlenen olağan basın toplantısında konuşan Çin Dışişleri Bakanlığı Sözcülerinden Hong Lei, Suriye'deki son gelişmeleri yakından izleyen ülkesinin, Suriye'de bulunan vatandaşlarının güvenliğini korumak için gereken tüm tedbirleri almayı sürdürdüğünü belirtti.
 Sözcü Hong, Suriye krizinin siyasi yollardan çözmenin, Suriye halkının temel çıkarları için en uygun yol olduğunu da ifade ederek, "İlgili tarafların, derhal ateşkes sağlayarak şiddete son vermelerini, ülkede barış ve istikrar sağlanması için Suriye halkının yönlendirdiği siyasi geçiş sürecinin bir an önce başlatılmasını istiyoruz." dedi.
 Hong, dünkü konuşmasında da Suriye Dostları'nın dördüncü toplantısında Suriye Muhalif ve Devrimci Güçler Ulusal Koalisyonu'nun (SMDK) Suriye'nin meşru temsilcisi olarak tanınmasına sert tepki göstermiş ve Suriye'nin geleceğine ancak Suriye halkının karar verebileceğini yinelemişti.
 Rusya Dışişleri Bakanı Yardımcısı Mikhail Bogdanov, Esed rejiminin ülke topraklarında kontrolü git gide kaybettiğini ve Suriyeli muhaliflerin zafere ulaşma ihtimalinin büyük olduğunu, gerektiğinde Suriye'deki vatandaşlarını ülkeye geri çağıracağını söylemişti. Suriye'nin ana destekçisi konumundaki Rusya'nın bu açıklamasının ardından Çin'in Suriye politikasının iflas etmekte olduğu yorumları yapılıyor.
 İRAN'IN NÜKLEER SORUNU
 Bu arada sözcü Hong, İran ile Uluslararası Atom Enerjisi Ajansı (UAEA) arasındaki işbirliğinin güçlenmesini desteklediği söyledi. Hong, "İran nükleer sorununun bir an önce kapsamlı, uzun vadeli ve uygun şekilde çözülmesi için İran ve 6 ülke arasındaki yeni tur diyalogun hemen başlamasını ve müzakerelerde gelişme kaydedilmesini arzuluyoruz. İran'ın nükleer krizinin çözümündeki tek doğru yolun diyalog ve işbirliği olduğuna inanıyoruz." diye konuştu.
 CİHAN
  