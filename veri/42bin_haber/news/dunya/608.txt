Medvedev: "Suriye'nin parçalanmasını istemiyoruz"
Rusya Başbakanı Dimitriy Medvedev, Rusya'nın Suriye'nin parçalanmasını istemediğini söyledi. İkili temaslarda bulunmak üzere Fransa'ya giden Medvedev, Le Figaro gazetesine demeç verdi.

Rusya ile Suriye arasındaki işbirliğinin bugün başlamadığını söyleyen Medvedev, "Suriye ile askeri anlaşmalarımız kesinlikle yasaldır ve uluslararası hukuku ihlal etmemektedir. Suriye ile yerine getirmek zorunda olduğumuz askeri anlaşmalarımız var" dedi.

Suriye'ye yönelik uluslararası yaptırımların kabul edilmesi halinde her türlü silah temininin duracağını belirten Medvedev, İran'ı örnek olarak gösterdi.

Medvedev, "BM Güvenlik Konseyi kararı çerçevesinde İran'a belli başlı silahların sağlanması durduruldu. Biz de bu karara uyduk, ancak İran yönetimiyle de yasal görüşmelere devam ettik. Bu tavrımız, uluslararası toplumun yararınaydı. Bu nedenledir ki Suriye hükümeti ile de belli düzeyde işbirliğine devam ediyoruz" değerlendirmesinde bulundu.

BM Güvenlik Konseyi'nin 1970'de aldığı kararla herhangi bir ülkenin görevde bulunan hükümetine yönelik güç kullanılmasının desteklenmesinin kabul edilemez olduğunu tespit ettiğini vurgulayan Medvedev, Rusya'nın Suriye krizinde tarafsız kaldığını savundu.

Medvedev, Esed'in ve Esed rejiminin kaderine Suriye halkını karar vermesi gerektiğini kaydederek, "Suriye'de tüm taraflardan kaynaklanan şiddet olaylarını kınıyoruz. Suriye'nin parçalanmasını istemiyoruz" ifadesini kullandı.