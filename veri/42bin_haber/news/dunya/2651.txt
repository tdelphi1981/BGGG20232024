'Müttefiklerin arası bozuldu'
ABD'nin Ankara Büyükelçisi Ricciardone'nin Dışişleri Bakanlığı'na çağrılması büyük yankı buldu. Dünya basını 'NATO'nun iki müttefiki arasında diplomatik sorun' yaşandığını savunurken, bir yet-kili 'konuşma metninin tam okunmasını istedi, özür dilemedi' dedi
 ABD'NİN Ankara Büyükelçisi Francis Ricciardone'nin, uzun tutukluluk süreleriyle ilgili eleştirilerinin ardından Dışişleri Bakanlığı'na çağrılarak uyarılması dünyaya 'NATO müttefikleri arasında diplomatik sorun' olarak yansıdı.
 ULUSLARARASI haber ajansı AFP, Türkiye'deki davalar kapsamında yüzlerce asker ve gazetecinin tutuklu olduğunu hatırlattığı haberinde, Ricciardione'nin, Dışişleri Bakanlığı Müsteşarı Feridun Sinirlioğlu 2 saat 15 dakika süren görüşmesinin 'önceden planlı' ve 'olağan' olduğu sözlerine yer verdi. Habere göre Sinirlioğlu, Ricciardone'nin sözleri nedeniyle hükümetin yaşadığı hayal kırıklığını iletti. Ancak Ricciardone, Türkiye'nin ilerlemesinin müttefikleri için olan önemine dikkat çekerken, sözlerinin bir bütün içinde okunması gerektiğine dikkat çekti. AFP'nin bu haberine kaynak gösterdiği büyükelçilik yetkilisi aynı zamanda, Ricciardone'nin AKP Genel Başkan Yardımcısı Hüseyin Çelik'ten özür dilediğine dair bir mektup göndermediğini de söyledi.
 ASIL NEDEN İSRAİL
 İRAN televizyonu Press TV Ricciardone'nin yorumlarını, Türkiye'nin Suriye'ye saldıran İsrail'i eleştirmesine bağladı. Gelişmeleri 'Ankara karşıtı politik oyun' diye değerlendiren Press TV şu görüşlere yer verdi:  
 'İKİ NATO üyesi Ankara ve Washington, Türkiye - Suriye konusunda işbirliği yapsalar da aralarında diplomatik problemler çıktı. Türkiye ABD'yi içişlerine karışmaması ve haddini bilmesi gerektiği konusunda uyardı.'
 ABD Dışişleri Bakanlığı Sözcüsü Victoria Nuland da Ricciardone'nin açıklamalarıyla ilgili 'Dışişleri Bakanı Hillary Clinton'ın söylediklerini sadece tekrar etti ve eminim bu konularda Dışişleri Bakanı John Kerry de aynısını söyleyecektir' dedi. Günlük basın brifinginde 'Bu bizim açımızdan yeni bir şey değil' ifadesini kullanan Nuland 'Türkiye'de son derece açık olduk. Türkiye'nin dostları ve müttefiklerinin sorumluluğu, Türkiye'nin hukukun üstünlüğü ve insan haklarının korunmasının güçlendirilmesi, gazeteciler için ifade özgürlüğünün korunmasında düzenli ilerleme göstermesinin önemine saygılı biçimde işaret etmeye devam etmektir' diye konuştu.