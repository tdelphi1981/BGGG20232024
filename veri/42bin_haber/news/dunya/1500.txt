Dreamliner uçuşlarına durdurma!
Boeing 787 Dreamliner seferleri, güvenlik endişesiyle, Japonya ve ABD'den sonra Hindistan'da da durduruldu. Hindistan havacılık kurumunun, Air İndia havayolu şirketine, filosundaki 6 Boeing 787 uçağının seferlerini durdurması talimatı verdiği belirtildi.
 
Air İndia sözcüsü K. Swaminathan, uçakların güvenlik sorununa ilişkin soruşturma tamamlanana kadar, Dreamliner seferlerinin geçici olarak durdurulduğunu bildirdi.

ABD Federal Havacılık İdaresi (FAA), ülkedeki havayolu şirketlerine, bataryalarındaki teknik arızadan kaynaklanan yangın riski giderilene kadar ''Boeing 787 Dreamliner'' uçaklarının seferlerinin durdurulması talimatı verdi.

FAA, yaptığı yazılı açıklamada, havayolu şirketlerine Boeing'in yeni nesil yolcu uçağı 787 Dreamliner uçuşlarını geçici olarak durdurmaları yönünde acil güvenlik talimatı yayınlayacağını bildirdi. 

Açıklamasında FAA, uçuşların yeniden başlatılmasından önce, Boeing'den, uçaklardaki bataryaların güvenli olduğunu göstermesini isteyeceğini belirtti.

FAA, Dreamliner 787'lerin uçuşlarına mümkün olduğu kadar hızlı ve emniyetli şekilde yeniden başlanmasına olanak verecek bir planın geliştirilmesi için Boeing ve Amerikan havayolu şirketleriyle birlikte çalışacağını da kaydetti.

FAA'nın bu adımı, Japon havayolu şirketi All Nippon Havayolları'na (ANA) ait Boeing 787 Dreamliner yolcu uçağının elektrik aksamındaki sorun nedeniyle acil iniş yapması ve sonrasında da iki Japon havayolu şirketinin bu uçakları sefere çıkartmama kararı sonrasında geldi.