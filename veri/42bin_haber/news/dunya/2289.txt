İki ülkeyi Türk şirketi birbirine bağladı
Türkmenistan ile Kazakistan, Nata Holding iştiraklerinden Net Yapı'nın 9 ayda tamamladığı 27 kilometrelik demir yolu hattıyla birbirine bağlandı.
Konuyla ilgili açıklamaya göre, Net Yapı, kışın 25 dereceyi, yaz aylarında ise 60 dereceyi bulan zorlu hava koşullarında Türkmenistan'la Kazakistan'ı 27x2 km demir yolu hattıyla buluşturdu. Firma, Türkmenistan'da çölün ortasında şantiye kurarak 9 ayda, 27 kilometrelik demir yolu hattını tamamladı. 

Açıklamada görüşlerine yer verilen Nata Holding Yönetim Kurulu Başkanı Namık Tanık, Bereket'e fabrika kurduklarını ve Serhetyaka-Oğuzhan arası 234 kilometre uzunluğunda 110 kilovat elektrik iletim hattı inşaatı yaptıklarını belirtti. 

Türkmenistan pazarının cazip olduğunu ve yabancı ortaklar için uygun koşulların oluşturulduğunu ifade eden Tanık, 'İşlerini zamanında bitiren müteahhitlerin ödemeleri hemen yapılıyor, şunu da belirtmem gerekiyor ki, Devlet Başkanı Gurbanguli Berdimuhamedov, Türk şirketlerinin rahat çalışabilmesi için her türlü kolaylığı sağlıyor. Benzer başka bir proje olan Buzhu ve Serhetyaka istasyonları arasında 131 kilometre mesafeli enerji sinyalizasyon, bağlantı donatılarının tedariki,inşaat, puantaj işleri devam ediyor'

Tanık, şimdiye kadar Türkmenistan'ın bütün eyaletlerinde pek çok değişik konuda önemli projeleri hayata geçirdiklerinin altını çizerek, Türkmenistan'ın her köşesinde yol ve nehir geçişlerindeki 200 adet köprüyü inşa ettiklerini kaydetti. 

Bereket ve Serhetyaka şehirlerinde tren yolu sinyalizasyonu ve tren garının inşaatını tamamladıklarını anlatan Tanık, 'Ayrıca elektrifikasyon ve telekomünikasyon konularında önemli projeleri yürütüyoruz. Ayrıca Başkent Aşkabat'ın içinden geçen Karakum Kanalı'na inşa edilen çelik köprünün tamamlanmasıyla Türkmenistan ulaşımında önemli bir sorunu çözmüş olacağız' diye konuştu.