Fransa Mali'de kara saldırısına başladı
Tank ve zırhlı araçlardan oluşan Fransız kuvvetleri Mali'nin kuzeyine doğru kara harekatı başlattı. 
Fransız kara birlikleri Mali'nin kuzeyine doğru harekete geçtiler. Fildişi sahili'ndeki karargahlarından ve Mali'nin Başkenti Bamako'da konuşlandırılmış olan  tank ve zırhlı araçlardan oluşan Fransız  kuvvetleri Mali'nin kuzeyine doğru harekete geçtiler. 
Aynı zamanda Fransa'daki hava bazlarından havalanan savaş uçaklarının sortilerininde devam ettiğini bildiren Fransa savunma Bakanı Jean-Yves Le Drian karadan başlayan saldırıyı RMC radyosuna verdiği mülakat ile doğruladı.

Fransızların yüzde 75'i müdahaleye sıcak bakıyor 
Fransa'da düzenlenen bir kamuoyu araştırması, seçmenlerin önemli bir çoğunluğunun Mali'ye yönelik askeri müdahaleye sıcak 
baktığını ortaya koydu. 
"BVA" kamuoyu araştırma merkezi tarafından Le Parisien gazetesi için yapılan araştırmaya göre, seçmenlerin yüzde 75'i, sosyalist hükümetin Mali'ye yönelik askeri müdahale kararına destek veriyor. 
Yine aynı kamuoyu araştırma merkezinin Libya'ya yönelik müdahale sonrası yaptığı araştırma, Fransızların sadece yüzde 66'sının devrik lider Kaddafi'ye yönelik askeri müdahaleye onay verdiğini ortaya koymuştu. 
2001 yılında Afganistan'a yönelik askeri operasyonlara destek verenlerin oranıysa sadece yüzde 55 civarındaydı. 
Fransa'daki aşarı sağcı Ulusal Cephe lideri Marine Le Pen, önceki gün yaptığı açıklamada, askeri operasyona destek verdiğini açıklamıştı.