Rusyadan Türkiyedeki Çerkezlere vatandaşlık
Rusya parlamentosu alt kanadı Duma'da hazırlanan yeni yasa değişikliğine göre, Çarlık Rusyası kökenli Çerkez halkları da Rus pasaportu alabilecek. Konuyla ilgili açıklama yapan Duma Milletler Komisyon Başkanı Gadjimet Safaraliyev, yasa tasarısının vatandaşlık işlemlerinin kolaylaştırılmasını ve bu kapsama Rusya İmparatorluğu kökenlilerin torunlarının da dahil edilmesini öngördüğünü belirtti.
Dağıstan kökenli Rus milletvekili, Devlet Başkanı Vladimir Putin'in Aralık ayında Federal Konsey toplantısındaki konuşmasından yola çıktıklarını ifade etti. Putin, konuşmasında Rusya İmparatorluğu'nda doğanların torunlarına Rus vatandaşlığı prosedürlerinin hızlandırılması talimatında bulunmuştu.

Safaraliyev, "Rusya İmparatorluğu kökenlileri her şeye rağmen tek ulus ve tek uygarlığa ait. Afrika'dan birilerine vatandaşlık vermektense en iyisi onlara vatandaşlık verelim." dedi.

Rus milletvekiline göre, yasanın kabul edilmesi durumunda 19. yüzyılda Kafkasya savaşlarının ardından Türkiye ve Suriye başta olmak üzere yurtdışına göç eden Çerkez halklarına da Rusya vatandaşlığı verilebilir.

Safaraliyev, "Bunlar Türkiye ve Suriye'ye göç eden Çerkezler olabilir. Bunlar Rusya İmparatorluğu'ndan çeşitli nedenlerle kopan haklar da olabilir. Şu anda Suriye'de savaş var. Orada ise çok sayıda Çeçen ve Dağıstanlılar yaşıyor. Onlarla ilgili ne yapmamız lazım? Onları orda mı bırakalım? Amerikalılar tek bir vatandaşının bile yardımına koşarken, biz halkın yarısını zor günlerinde yalnız bırakıyoruz." şeklinde özeleştiride bulundu.

Yasa değişikliğini meclise sunacaklarını tekrarlayan Safaraliyev, arşiv belgelerine atıfta bulunarak Rusya İmparatorluğu kökenli şahıslarla akrabalık ilişkilerinin kanıtlanabileceğini de sözlerine ekledi. Rus milletvekiline göre, bu çalışmalarda yurtdışındaki Kafkas topluluklarına da görev düşüyor.