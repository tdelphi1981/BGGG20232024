İran'dan "Patriot" tepkisi
İran Dışişleri Bakanlığı Sözcüsü Ramin Mihmanperest, Türkiye'nin NATO'dan Patriot füzeleri talep etmesinin Suriye'deki sorunların çözümüne yardım etmeyeceğini belirtti. İran Radyo Televizyon Kurumu'nun (IRIB) haberine göre Mihmanperest, Türkiye'nin yoğun çatışmaların yaşandığı Suriye'den kaynaklanan tehdide karşı NATO'dan Patriot füzeleri talep etmesini değerlendirerek, "Bu konu, Suriye'deki sorunu halletmeye yardım etmeyeceği gibi, sorunun daha da zorlaşması ve karmaşık hale gelmesine yol açabilir" ifadesini kullandı.

Mihmanperest, bütün ülkelerin özellikle de Suriye'deki gelişmelerde etkili olanların, bölgedeki sorunlara siyasi çözümler aramalarının daha uygun olduğunu dile getirdi.

İranlı sözcü, Batı ülkelerinin bölgedeki gelişmeler konusundaki önceliklerinin İsrail'in güvenliği olduğunu görüşünü dile getirdi.