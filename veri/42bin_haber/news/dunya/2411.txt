"Esad'la müzakereyi kabul ediyoruz"
Suriye Muhalefeti ve Devrimci Güçler Ulusal Koalisyonu (SMDK) Başkanı Muaz el-Hatib, Suriyelilerin akan kanını durdurmak için rejimle müzakereyi kabul ettiklerini kaydetti.
Hatib'in ofisinden yapılan yazılı açıklamada, 'Rejim içinden eli kana bulanmamış yetkili kişilerle, Suriye'nin daha fazla yakılıp, yıkılıp tahrip edilmemesi ve akan kanın durdurulması için müzakere masasına oturmayı kabul ediyoruz' ifadeleri yer aldı.

Hatib, açıklamasında, katıldığı Münih Güvenlik Konferansı'nda, müzakere fikrine yoğunlaştığını açıkladı.

Açıklamada, Suriye rejimiyle müzakerelere başlamadan önce 160 bin tutukluyu serbest bırakması ve daha sonra açıklanacak birtakım konularda kolaylıklar sağlanması şartının öne sürüleceği belirtildi.

Hatip açıklamada, rejime güveni olmamasına rağmen, bu talepleri yerine getirmesinin Suriye rejiminin 'iyi niyetini' ortaya koyabileceğini vurguladı.

Uluslararası toplumun ve BM'nin Suriye'deki katliam karşısında sessiz kalmasının sert bir dille eleştirildiği açıklamada, bazı basın yayın organları da 'Suriye'de rejimin, insanlık dışı katliamlarına değil, muhaliflerin uzun sakallarına yoğunlaşan haberler yapmakla' suçlandı.