Obamaya ilginç mali uçurum teklifi
ABD'de uzun süredir uzlaşmaya sağlanamayan 'mali uçurum' konusunda Cumhuriyetçiler, Obama'ya ilginç bir teklif sundu.
Associated Press'in haberine göre Temsilciler Meclisi Sözcüsü John Boehner, yıllık 250 bin dolar üstü gelir elde edenlerin fazla vergi vermesini talep eden Obama'ya, bir milyon dolar üzerinde gelir elde edenlerin vergi oranlarının artırılması teklifinde bulundu. Cumhuriyetçilerin bu teklifi uzun süredir iki tarafında taleplerinden taviz vermemesinin görüşmeleri çıkmaza soktuğunu gösterdi.

Obama teklifi kabul ederse 1 Ocak 2013 tarihinden itibaren geçerli olmak üzere ABD'de bir milyon dolar üzeri gelir elde edenlerin vergi oranları yüzde 35'ten yüzde 39,6 rakamına yükselecek. Ancak ismi açıklanmayan bir yetkiliye göre Obama, Boehner'in bu teklifini de kabul etmedi.

Başkan Obama daha önce yaptığı açıklamalarda başkanlık seçimlerinin halkın da kendisinden yana tavır aldığını ortaya koyduğunu ve bu konuda geri adım atmayı düşünmediğini belirtmişti.

Anlaşmazlığın çözümü adına liderler arasında bugüne kadar yapılan görüşmelerden olumlu sonuç alınamadı. En son geçtiğimiz günlerde Obama ile Boehner mali uçurum'u bire bir olarak görüşmüş ancak içeriği açıklanmayan bu görüşmeden de uzlaşı kararı çıkmamıştı.

Beyaz Saray yetkililerinden ise Boehner'den böyle bir teklif gelip gelmediğine dair herhangi bir resmi açıklama yapılmadı.