Costa Concordia'da hayatını kaybedenler anıldı
Dünyada geçen yılın öne çıkan olaylarından Costa Concordia kruvaziyerinin, İtalya'nın batısındaki Giglio Adası açıklarında kayalıklara çarparak yapmış olduğu kazanın birinci yıl dönümünde, hayatını kaybeden 32 kişiyi anma töreni düzenleniyor 
  İtalya’da geçen yıl 13 Ocak Cuma günü Civitavecchia kentinden 4 bin 200 kişiyle, Savona kentine gitmek üzere yerel saatle 19.00 sularında ayrılan, 21.42’de Giglio Adası açıklarında kayalıklara çarparak yan yatan ve 32 kişiye mezar olan Costa Concordia kazasının birinci yıl dönümünde adada anma etkinlikleri gerçekleştiriliyor. Anma töreni, 112 bin tonluk dev kruvaziyer gemisinin gövdesinde 70 metrelik bir yarık açarak kazaya yol açan ve kazadan sonra geminin gövdesinden çıkarılan kaya parçasının, sirenler eşliğinde denize bırakılmasıyla başladı. 
 SİRENLER VE SAYGI DURUŞU
  
 Etkinlikler kapsamında, Giglio Kilisesi’nde ayin yapılırken, buradaki törene kazadan kurtulan çok sayıda yolcu ve yakınlarını kaybedenlerin aileleri katıldı. Törenler kapsamında akşam yerel saatle geminin kayalıklara tam olarak vurma anı olan 21.42’de sirenler eşliğinde bir dakikalık saygı duruşunda bulunulacak, meşale ve fenerler yakılacak. 
 
 Anma töreni için adaya gelen Sivil Savunma Genel Müdürü Franco Gabrielli yaptığı açıklamada, "Kazada hayatını kaybeden 32 kişiden 2’sinin cesetlerinin halen çıkarılamamış ve ailelerine teslim edilememesi büyük bir acı" diyerek duyduğu üzüntüyü dile getirdi. Gabrielli, bir senedir adanın birkaç metre açığında yan yatık halde bulunan geminin enkazının da eylüle kadar yerinden kaldırılacağını açıkladı. Geminin enkazını kaldırma işleminin 400 milyon dolara mal olacağı ifade ediliyor.
  
 >>DEV YOLCU GEMİSİNDE CAN PAZARI
  
 
 Anma törenine katılan bir diğer isimse olay anında gemi kaptanıyla telsizden girdiği diyalogla ünlenen Sahil Güvenlik Livorno İl Komutanı Gregorio De Falco idi. Kazadan sonra kaptan Francesco Schettino’nun gemide olmadığını anlamasıyla kaptana gemiye dönmesi ve yolcuları tahliye etmesi için verdiği sert emirle ünlenen De Falco, üstünden bir yıl geçen olay esnasında yaptıklarından ötürü kendini kahraman gibi hissetmediğini ifade etti. 
 GEMİ KAPTANI HALA SUÇLANIYOR 
 
 Kaza sırasında gemide bulunan 10 Türk yolcu, olaydan yara almadan kurtulurken, olayın ardından başlatılan hukuki sürece 4 Türk yolcu müdahil olma kararı almış, 6 yolcu ise Costa Crociere şirketinin teklif ettiği tazminat bedelini kabul etmişti. Bu arada, gemi kaptanı Francseco Schettino, kazaya neden olma, birden çok kişinin ölümüne yol açma ve gemi boşaltılmadan gemiden ayrılmakla suçlanıyor. Schettino, ev hapsinde tutuluyor.
 
  