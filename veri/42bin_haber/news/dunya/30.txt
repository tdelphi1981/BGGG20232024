İran'a yeni şok ABD'den
ABD Başkanı Barack Obama, İran'a yönelik yaptırımların sertleştirilmesini içeren bir kararname yayımladı.
 Kararname, geçen yaz Kongre'den geçen ve Obama'nın imzaladığı yeni İran yaptırımları yasasının uygulamaya geçirilmesini öngörüyor.
 Beyaz Saray Ulusal Güvenlik Konseyi Sözcüsü Tommy Vietor, yazılı açıklamasında, ABD yönetiminin attığı adımların, İran'ın ekonomisi üzerinde ''eşi benzeri görülmemiş'' bir baskı yarattığını belirtti.
 İran'ın, nükleer programı konusunda uluslararası yükümlülüklerine uymak zorunda olduğunu vurgulayan Vietor, ''İran hükümeti karşı gelmeye devam ettiği takdirde, ABD ve ortaklarının yaptırımları sertleştirmeye devam edeceğinden hiç kimsenin şüphe duymaması gerektiğini'' vurguladı.
 Kongre'nin Ağustos'ta onayladığı yasa, İran'a yaptırımların, İran hükümetine petrol ve petro kimya ürünlerini geliştirmesi ve nakliyatında yardım eden birey ve şirketleri de içine alacak şekilde genişletilmesini içeriyor. Yasal boşlukları kapatan ve cezaları artıran yasa, İran'ın petrol ürünleri sektöründe çalışan ya da İran'ın petrol ve doğalgaz sektörüne malzeme, hizmet, altyapı, sigorta veya teknoloji yardımı sağlayanları hedef alıyor.
  