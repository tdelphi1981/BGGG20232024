AB projeye 1 milyar euro verecek
 
 Sunulan toplam 26 bilimsel projeyi değerlendiren AB uzmanları, finale kalan 4 proje arasından, insan beyninin haritasını çıkarmayı ve grafen maddesinin olağanüstü özelliklerini araştırmayı içeren 2 bilimsel projeye maddi destek verilmesine karar verdi. 
 ÇIĞIR AÇACAK PROJELERİ ÖDÜLLENDİRİYORUZ
  
 Avrupa Komisyonu Başkan Yardımcısı Neelie Kroes konuya ilişkin yaptığı yazılı açıklamada şunları kaydetti "Avrupalıların bir bilgi süper gücü olma konumu, düşünülemez olanı düşünmelerine ve en iyi fikirleri ortaya çıkarmalarına bağlıdır. Bu milyarca dolarlık yarışma, Avrupa’da doğan, bilim dünyasında çığır açacak projeleri ödüllendirmesinin yanında arzulu olursak en iyi araştırmayı Avrupa’da yapabileceğimizi gösteriyor" 
 Avrupa Komisyonu projelerden her biri için 54 milyon avro (yaklaşık 127 milyon 98 bin TL) fon ayıracak, geri kalan miktar ise AB üyesi ülkeler ve diğer kaynaklardan karşılanacak. Avrupa Komisyonu’ndan yapılan açıklamada, maddi destek verilecek bilimsel projeler "sancak gemisi" olarak adlandırılarak, "Bu sancak gemilerinin vergi mükelleflerinin paraları açısından verimli olmaya devam etmesi için projeler hayata geçirilme aşamalarında dikkatle izlenecek" denildi.
   
 İNSAN BEYNİNİ HARİTALANMASI 
 AB’nin destek verdiği projeler arasındaki, insan beyninin haritalanmasına ilişkin, "İnsan Beyni Projesi", süper bilgisayarlar aracılığıyla insan beyninin şimdiye kadar oluşturulmuş en ayrıntılı modelini yaratmayı ve nörolojik hastalıklar ile benzer rahatsızlıklara karşı kullanılacak ilaç ve tedavilerin bilgisayar ortamında benzerlerini yaratmayı amaçlıyor. 
 İsviçre’nin Lozan kentindeki Ecole Polytechnique Federale yüksekokulu nörobilim profesörlerinden Henry Markram bir yıl önce yaptığı açıklamada, bilimsel projenin çok önemli olmasına karşın çok sayıda bilim disiplinini biraraya getirmeye ihtiyaç duyması nedeniyle sadece ilaç veya sadece bilgisayar sanayinde faaliyet gösteren şirketlerce yapılamadığını, bu yüzden kamu fonlarına ihtiyaç bulunduğunu ifade etmişti. 
 GRAFENİN ÖZELLİKLERİ  
 Grafenin özellikleri hakkındaki bilimsel projeye, İsveç’in Göteburg kentindeki Chalmers Üniversitesi’nden Prof. Jari Kinaret başkanlık edecek. Karbon tabanlı bir madde olan grafen, dünyada bilinen en ince materyal olmasına karşın çelikten 100 kat daha dayanıklı bir madde olarak biliniyor. Ancak grafenin özellikleri bununla sınırlı değil. Bakırdan daha iyi bir ilekten olan grafenin ayrıca dünyadaki başka maddelerde görülmeyen önemli optik özellikleri de bulunuyor.
 Hızlı, esnek ve güçlü ticari elektronik malzemeler, bükülebilir kişisel haberleşme cihazları, daha hafif uçaklar ve görmede önemli bir işlevi bulunan retinaların suni olarak üretilmesi bu maddenin gelecekteki önemli kullanım alanları arasında yeralıyor.
  