Sırbistan Kosova'yla ilgili planı kabul etti
 
  Sırbistan’da, Kosova sorununun çözümüne yönelik hükümet ve Cumhurbaşkanı Tomislav Nikoliç tarafından oluşturulan ve dün mecliste görüşülmeye başlanan Kosova Platformu’nun hazırladığı plan kabul edildi. 
 20 MİLLETVEKİLİ PLANA KARŞIYDI 
 
 Kosova Platformu planı, yaklaşık 13 saat süren görüşmelerin ardından, 175 "evet" oyuyla meclisten geçerken, 20 milletvekili plana karşı çıktı. Toplam 250 sandalyenin yer aldığı Sırbistan Meclisi’ndeki görüşmelerde 195 milletvekili hazır bulundu. Sırbistan Meclisi’nin Kosova ile ilgili kararını, iktidardaki Sırbistan Kalkınma Partisi (SNS) koalisyonu partileri, Sırbistan Sosyalist Partisi (SPS), Sırbistan Birleşik Bölgeleri (URS), Sırbistan Birleşik Emeklileri Partisi (PUPS), Tek Sırbistan, Yeni Sırbistan, Sırbistan Sosyal Demokrat Partisi (SDPS), Sancak Demokratik Eylem Partisi (SDA), Halk Partisi (NS) ve muhalefet partileri Sırp Yenilenme Hareketi ve Voyvodinalı Macarlar Birliği (SVM) desteklerken, Sırbistan Demokratik Partisi (DSS), Liberal Demokrat Partisi (LDP) ve Voyvodina Sosyal Demokratlar Birliği (LSV) karşı çıktı. 
 
 Görüşmeler sırasında Sırbistan Demokratik Partisi (DSS) milletvekilleri tarafından "hainlikle" suçlanan Sırbistan Başbakan İvitsa Daçiç, "Biz asla milletimizin çıkarı olmayan bir şey yapmayacağız. Bana hain diyemezsiniz" şeklinde kendini savundu. "Avrupa ile müzakerelere başlama tarihi için Kosova’yı vermediklerini" söyleyen Daçiç, "Kosova’da hep beraber zafer yaşayalım" ifadesini kullandı. 
 'AB'YE AŞIK DEĞİLİM'
  
 
 Sırbistan Cumhurbaşkanı Tomislav Nikoliç de görüşmeler sırasında yaptığı açıklamada, Kosova Platformu’nun uzun zaman önce yapılması gerektiğini, fakat şimdiye kadar buna kimsenin cesaret edemediğini söyledi. Hayatında birçok kez kaybettiğini ifade eden Nikoliç, "Kosova kendisinin olmadığı için onu kaybedemediğini" dile getirdi. Avrupa Birliği’ne "aşık olmadığını" fakat AB’nin etkisinin küçümsenmemesi gerektiğini vurgulayan Nikoliç, "Bazılarımız AB yolundan hemen çekilmemiz gerektiğini düşünüyor, fakat onlar iktidardayken bize başka yol açtılar mı? Biz Kosova’yı asla tanımayacağımız şartını koştuk. Eğer bu şartta soru işareti belirirse biz o zaman AB’den vazgeçeceğiz" dedi. 
 
 Nikoliç, "Oğullarım ve ben Sırbistan için savaştık. Eğer beni desteklersiniz, torunlarımız bir daha savaşa gitmeyecek. Vicdanımla size bu planı sunuyorum. Platformunun oy birliğiyle kabul edilmesini isterdim. Çünkü Priştine ile daha yeni müzakerelere başlayacağız" şeklinde konuştu. 
 SİYASİ GÖRÜŞMELER DEVAM EDECEK 
 
 "Sırbistan’ın Kosova’yı tanımadığı ve tanımayacağı" ifadesinin hakim olduğu plana göre, Priştine ile yürütülen müzakerelerin amacı, Kosova ve Metohiya’daki Sırp ve diğer etnik toplulukların güvenli bir şekilde barış içerisinde bir arada yaşamalarını sağlayacak şartların oluşturulması. Kabul edilen planda, "Sırbistan hükümeti, Priştineli geçici yönetim kurumlarının temsilcileriyle vardığı uzlaşmaları uygulamaya devam etmede yetkilidir. Sırbistan temsilcileri, teknik ve siyasi sorunların çözümüne yönelik yürütülen diyaloğun devamlılığından ve uluslararası temsilcilerin katılımıyla söz konusu bu platformun duruşuna ve temel prensiplerine uygun olarak varılacak yeni uzlaşmalarla Priştine’deki geçici kurumların temsilcileriyle genel bir anlaşmaya varılmasından sorumludur" ifadeleri yer alıyor.
  