Moskova Babasız kaldı
Moskovadaki bütün mafya liderlerinin, önceki gün uğradığı suikastle öldürülen mafya babası Ded Hasanın adamlarının intikam saldırılarından korunmak için şehri terk ettiği belirtiliyor. Hasanın cenazesinin tutulduğu morg ise olağanüstü koruma altında tutuluyor.

Rusya başkenti Moskova’da dün keskin nişancı tarafından düzenlenen suikast sonucu öldürülen yer altı dünyasının önde gelen mafya babalarından Ded Hasan lakaplı Aslan Usoyan’ın cesedi kaldırıldığı morgda özel korumaya alındı. Öldürülen mafya babasının ne zaman toprağa verileceği ne yakınları ne de devlet yetkilileri tarafından açıklanmazken, bedenin tutulduğu morg binası çevresinde yirmiye yakın komandonun nöbet tuttuğu bildirildi. Morga sadece güvenlik güçleriyle suikastı soruşturan savcılık görevlilerinin girişine izin veriliyor. Rusya’da büyük yankı getiren Kürt asıllı Ded Hasan cinayeti sonrasında yer altı dünyasıyla ilgili ilginç bir açıklama daha yapıldı. Moskova emniyetine yakınlığıyla bilinen Lifenews sitesinin haberine göre bilinen tüm mafya çetelerini sıkı takibe alan güvenlik güçleri, daha dün akşam mafya liderlerinin birer birer Moskova’yı terk etmeye başladıklarını açıkladı. Mafya liderlerinin şehirden kaçışı, başlayabilecek büyük mafya savaşına bağlandı. MOSKOVA  
Katiller kamerada mı ? 
Bu arada dün Life News isimli bir internet sitesine yansıyan kamera görüntülerinde Ded Hasan'ın tetikçisi olduğundan süphenilen zanlıların, olayın yaşandığı sokaktaki güvenlik kamerasına yakalandığı ortaya çıktı. Görüntüde iki şüphelinin suikasta yaklaşık yarım saat kala restoranın karşısında yer alan binaya girdiği görülüyor. Saatler 12.30'u gösterirken iki kişi koşarak apartmandan çıkıyor. Birkaç dakika sonra gelen ambulans Ded Hasan'ı götürüyor.