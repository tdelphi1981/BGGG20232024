'Patriotların olumsuz neticeleri olacak'
Türkiye’nin Suriye sınırına Patriot füzelerinin konuşlanması talebine İran’dan eleştiriler sürüyor.
 Türkiye ziyaretini tamamlayarak ülkesine dönen İran Meclis Başkanı Ali Laricani, İran’ın Patriotlara ilişkin “çekincelerini” Türk yetkililerine ilettiğini belirterek “Konuşlanmanın olumsuz neticelerinin olacağı” uyarısını yaptığını söyledi.
 Ali Laricani, “Türkiye’nin en üst düzey yetkilileriyle görüşmelerde bu tür sistemlerin konuşlanmasının olumsuz neticelerinin olacağı ve bölgedeki sorunların kötüleşmesine yol açacağı uyarısını yaptık” dedi.
 -“ORTAK TUTUMA DAHA YAKINIZ”-
 Buna karşın, Türkiye’den önce Suriye ve Lübnan’ı da ziyaret eden Laricani,  Tahran, Şam, Beyrut ve Ankara’nın Suriye krizi dahil, başlıca bölge sorunlarına ilişkin ortak bir tutuma “daha yakınlaştığını” da ifade etti. 
 Laricani, Fars Haber Ajansı tarafından yansıtılan açıklamalarında Suriye krizine en kısa süre içinde çözüm bulmak amacıyla bölgesel güvenlik yetkililerinin düzenli toplantıların yapmaları gerektiğini de söyledi.
 ANKA
 
  