Bıçaklı saldırgan dehşet saçtı
Rusya'nın St. Petersburg şehrinde bir dükkâna müşteri gibi giren hırsız, iş yeri sahibini bıçakladı. Yirmi ayrı yerinde bıçaklanan dükkân sahibi hastaneye kaldırıldı.
St. Petersburg'da bulunan Narodnıy Caddesindeki cep telefonu bayisinde meydana gelen olay iş yerinin güvenlik kamerasına yansıdı. Görüntülerde; iş yeri sahibiyle hırsızın kasaya doğru ilerlediği görülüyor. Aldığı malzemenin ücretini ödermiş gibi yapan şahıs, cebinden çıkardığı bıçağı işyeri sahibine ardı ardına saplamaya başlıyor. Üzerine gelen bıçak darbelerinden kurtulmaya çalışan iş yeri sahibi ise, korunmak amacıyla saldırganın ellerine sarılmak istiyor ancak bu konuda başarısız oluyor. Kısa bir süre sonra ise aldığı darbelerden dolayı yere yığılıyor.

Olayı sonradan fark eden çevredeki vatandaşların ihbarı üzerine olay yerine gelen ambulans iş yeri sahibini hastaneye kaldırdı. 20 yerinden yaralanan iş yeri sahibinin yoğun bakımda tutulduğu öğrenildi.

Adı Konstantin L. olduğu öğrenilen saldırgan ise, işyerinden paraları ve çeşitli eşyaları aldıktan sonra olay yerinden kaçmayı başardı. Ancak, polisin ısrarlı takibinin ardından bir iş merkezinde olduğu öğrenilen şahıs polis tarafından yapılan operasyonla yakalandı. Bölge polis merkezi, yakalanan şahsın karakolda ifadesinin alındığını ve kısa zaman içinde mahkemeye çıkarılacağını açıkladı.