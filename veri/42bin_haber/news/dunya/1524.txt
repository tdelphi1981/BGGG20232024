Google: Eşeği biz öldürmedik
İnternet arama motoru Google'ın bugünlerde başı bir "eşek"le dertte. Google'ın sokak fotoğraflarını çeken bir aracının Botsvana'da bir eşeği çiğnediği iddia edildi. Google, "Biz eşek öldürmedik" açıklaması yaptı.
Hayvan haklarını korumakla tanınan internet arama motoru Google'ın sokak fotoğraflarını çeken bir aracının Afrika ülkesi Botsvana'da bir eşeği çiğneyerek öldürdüğü haberi, sosyal medyada günün konusu oldu.

Yolda karşıdan karşıya geçen bir eşeğin Google aracı tarafından öldürüldüğünü ilk kez sosyal paylaşım sitesi Twitter'dan Lauren Thompson ve Dr. Sheldon Cooper isimli kullanıcılar 14 Ocak'ta duyurdu. İki Twitter kullanıcısı, kanıt olarak da toprak bir yolda cansız bir şekilde yatan bir eşeği gösterdi.

"Google eşek öldürdü" iddiası Twitter üzerinden hızla yayılmaya başladı. Özellikle hayvan hakları savunucuları, internet arama motoru Google'a sert eleştiriler yöneltmeye başladı.

Bazı Twitter kullanıcıları için yayınlanan eşek fotoğrafı yeterli bir kanıttı. "Google Street View şimdi Botsvana'da ve açıkça görülüyor ki, orada bir eşek öldürdü" mesajları atıldı.

Google'ın aracıyla Botsvana'da eşek öldürdüğü haberi Avustralya'da haber sitesi "news.com.au" da günün konusu oldu.

Sitenin muhabirleri bu konuda Google'dan açıklama istedi. Google'ın Avustralya'daki basın sözcüsü biraz da espirili bir dille eşeğin akıbetiyle ilgili şu açıklamayı yaptı: "Street View ekiplerimiz insan ve eşeklerin güvenliğini ciddiye alır."