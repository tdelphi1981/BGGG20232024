Rusya'nın Akdeniz planı
Suriye krizi ve "Arap Baharı" nedeniyle Akdeniz'de kalıcı deniz gücü bulundurmayı planlayan Rusya, somut adımlar atmaya başladı. Rusya Savunma Bakanı Sergey Şoygu da bölgede yapılan çalışmaları doğruladı.
Rus haber ajansı Ria Novosti'ye açıklamada bulunan üst düzey bir komutan ise Akdeniz'de yardımcı gemilerle birlikte 10 savaş gemisinin kalıcı olarak bulundurulmasının planlandığını söyledi.

Kaynak açıklamasında, "Yapılanmadan, Karadeniz Donanma Komutanlığı sorumlu. Son altı aydır, üç ayrı donanma gemisinin Akdeniz ve Suriye sahillerinde yaptığı görev buna temel oluşturuyor." dedi.

Rusya'nın Akdeniz'de oluşturacağı yeni deniz gücünün, Suriye deniz üssü Tartus, Kıbrıs Rum Kesimi, Yunanistan ve Karadağ limanlarından gerekli desteği alacağı belirtiliyor. 

Rusya Savunma Bakanı Şoygu, Rusya Devlet Başkanı Vladimir Putin'in de katıldığı güvenlik zirvesinde yaptığı açıklamada, Rusya'nın Akdeniz'deki çıkarlarını koruyabilmek için yeni büyük deniz birliği komutanlığının oluşturulması talimatını vermişti.

Diğer bir Rus haber ajansı olan İntefax'a açıklamada bulunan askeri bir kaynak ise, 2015'e kadar sürekli olacak bir deniz gücü için çalışmalara başlandığını, Karadeniz filosunun bunun omurgasını oluşturacağını ve Sovyet Akdeniz Gücü'nün prototip olacağını belirtmişti.
Sovyetler Birliği'ne ait Beşinci Filo, Soğuk Savaş yıllarında Akdeniz'de görev yapmış; 1992'de birlikle birlikte dağılmıştı. Amerikan Altıncı Filosu da Beşinci Filo tarafından ana düşmanlardan biri olarak değerlendirilmişti. 

Rusya'nın 1967'de göreve başlayan Akdeniz Gücü'nde 30-50 arasında savaş gemisi bulunuyordu.