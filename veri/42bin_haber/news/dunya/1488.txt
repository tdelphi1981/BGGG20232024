Merkel 'Mali Avrupa için bir tehdit'
 
 Merkel, Batı Afrika Devletleri Ekonomi Topluluğu (ECOWAS) dönem başkanı da olan Fildişi Sahili’nin Cumhurbaşkanı Alassane Quattara ile Berlin’de bir araya geldi. Merkel, görüşmeden sonra yaptığı açıklamada, Almanya’nın Mali’ye 2 nakliye uçağı gönderme kararını hatırlatarak, sığınmacılara yardım ve daha sonraki siyasi sürece destek konularında katkı yapabileceklerini kaydetti.  
 'AVRUPA'NIN DESTEKLEMESİNİ BEKLİYORUZ'
  
 "Mali’deki terörizmin sadece Afrika için değil, Avrupa için de bir tehdit olduğunu" savunan Almanya Başbakanı, gelecek hafta Berlin’i ziyaret edecek Fransa Cumhurbaşkanı François Hollande ile Paris’in Mali konusundaki beklentilerini de ele alacaklarını ifade etti. Cumhurbaşkanı Quattara da, Mali’deki müdahalenin tüm Avrupalılar tarafından desteklenmesini ümit ettiğini belirtti.