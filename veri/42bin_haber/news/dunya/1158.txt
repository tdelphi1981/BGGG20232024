İran Türkiye'yi suçladı, Irak'ı uyardı
İran'dan Türkiye'yi hedef alan açıklamalara iki yenisi daha eklendi. İranlı milletvekilleri, Ankara'yı, Irak'ı parçalamaya çalışmakla suçladı ve uçak gemisiyle bölgesel güç olamayacağını ileri sürdüler. İran Meclisi Milli Güvenlik ve Dış Politika Komisyonu üyesi Abbas Ali Mansuri, Bağdat yönetiminden Irak Cumhurbaşkanı Celal Talabani'nin hastalığı nedeni ile ülkedeki siyasi yapıda oluşan boşluğa karşı Ankara'dan gelecek komplolara karşı uyanık olmasını istedi. 

Mansuri, Ankara'yı Talabani'nin boşluğunu suistimal etmekle suçlarken, Türkiye'nin batının bölge planları doğrultusunda Talabani sonrası Irak'ta gerginliği arttırmak istediğini öne sürdü. Irak'ın çeşitli dini ve etnik guruplardan oluştuğunu söyleyen İranlı milletvekili, Irak makamlarından ülkedeki birliğinin korunması amacıyla Celal Talabani için uygun halef seçmelerini istedi. Irak'taki siyasi yapının kırılgan olduğunu dile getiren Mansuri, Türkiye'nin bu zaafiyeti kullanarak Irak halkı arasında ihtilaf yaratıp bu ülkeyi parçalamaya çalıştığını ileri sürdü. 

Celal Talabani, geçen ay beyin kanaması geçirerek hastaneye kaldırılmıştı 

"Savaş gemesiyle bölgesel güç haline gelemeyecek" 

İran Meclisi Savunma Komitesi Başkanı İsmail Kevseri'den de Türkiye'ye ilişkin bir açıklama geldi. Kevseri, Türkiye'nin savaş gemisi yaparak bölgesel bir güç haline gelemeyeceğini söyledi.

Türkiye'nin uçak gemisi yapımına yönelik çalışmalarını değerlendiren Kevseri, Ankara'nın yeni bir Osmanlı İmparatorluğu'nu ihya etmeye çalıştığını ileri sürdü. Eski bir Devrim Muhafızları komutanı da olan Kevseri, "Savaş gemisi yapmak Türkiye'yi bölgesel bir güce dönüştürmeyecek. Savaş gemileri olan ABD, Afganistan ve Irak savaşlarında başarı elde edebildi mi?" diye sordu. 

Türkiye'nin bölgesel bir güç olmak için yanlış bir politika izlediğini öne süren İranlı milletvekili, "Türk devlet adamları kamuoyunda bir yer edinmek istiyorlarsa bakış açılarını değiştirmeliler. Savaş gemisi yaparak asla güç olunmaz. Türkiye, bölgede gerginlik yaratacak girişimlerden uzak durmalı" diye konuştu.