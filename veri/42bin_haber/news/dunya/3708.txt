Selefîlere suikast suçlaması
Aşırı sağcı Pro NRW partisi liderine suikast düzenlemeyi planlayan Selefîlerin başka saldırıların da hazırlığı içinde olduğu iddia ediliyor. Sorgusu süren dört zanlının suçlamalar karşısında sessiz kaldığı belirtiliyor.
Almanyada aşırı sağcı Pro NRW partisinin liderine saldırı hazırlığında bulunduğu öne sürülen dört radikal Selefî gözaltına alındı. 

Essen Polis Sözcüsü Lars Lindemann, aşırı sağcı Pro NRW partisi lideri Markus Beisicht'e suikast hazırlığında bulunma suçlamasıyla gözaltına alınan dört Selefî'nin evinde yapılana aramalarda, Selefîlerin başka isimlere de saldırı hazırlığı içinde olduğu ihtimalini güçlendiren bir liste bulunduğunu açıkladı. Listede yer alan dokuz ismin kırmızı kalem işaretlendiği belirtildi.

Essen, Leverkusen ve Bonn kentlerinde gözaltına alınan Selefîlerin evlerinde söz konusu listenin yanı sıra 600 gram patlayıcı madde ve bir adet de ateşli silah bulunduğu ifade edildi. Lindemann, kasım ayından beri izlenen 23, 24, 25 ve 43 yaşlarındaki zanlıların bugün Dortmund'da hâkim karşısına çıkarıldığını açıkladı.

Dortmund Başsavcısı Henner Kruse ise sorgusu süren dört Selefînin Pro NRW liderine karşı suikast hazırlığı içinde oldukları suçlamasına ilişkin bir açıklama yapmadığını söyledi. Kruse gözaltındaki dört kişiden ikisinin Pro NRW liderinin evinin yakınında görüldüklerini, ancak yanlarında silah taşımadıklarını kaydetti.

"Tehdit ciddiye alınıyor"

Konuyla ilgili açıklama yapan Kuzey Ren Vestfalya eyaleti İçişleri Bakanı Ralf Jäger, radikal Selefîlerin oluşturduğu tehdidin yetkili makamlar tarafından çok ciddiye alındığını vurguladı. Bakan, Pro NRW partisinin kasıtlı olarak yabancı düşmanlığını kışkırttığını belirtirken, bunun Selefîlerin şiddet içeren eylemlerine gerekçe gösterilemeyeceğini ifade etti.

Almanya İçişleri Bakanı Hans Peter Friedrich de Selefîlerin Almanaya'da radikalleşme eğilimi içerisinde olduklarını, bunun özellikle grupların propoganda yaptıkları internet sayfalarında görülebileceğine dikkat çekti.

Geçen yıl, Almanya'da aşırı sağcı Pro NRW gösterileri sırasında parti yanlıları ile Selefîler karşı karşıya gelmiş, iki grup arasında çıkan olaylarda yaralananlar ve gözaltına alınanlar olmuştu. Selefîler, Almanya'da Kuran-ı Kerim dağıtma ve Pro NRW gösterilerinde varlık göstermeleri ile kamuoyunun dikkatini çekmişti.

DW Türkçe