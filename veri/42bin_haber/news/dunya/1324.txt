Kılıçdaroğlu, ÇKP'li Wang Jiarui ile görüştü
CHP Genel Başkanı Kemal Kılıçdaroğlu, Pekin'de Çin Komünist Partisi (ÇKP)'nin Dış İlişkiler Başkanı Wang Jiarui ile bir araya geldi.
 Wang, parti binasında yapılan görüşmede, Türkiye ile Çin arasındaki ilişkilerin geliştiğini, özellikle ekonomik ve ticari alanda bunun yoğun olarak görüldüğünü ifade etti. Küresel ekonomik krize rağmen ekonomik ve ticari ilişkilerin devam ettiğini belirten Wang, bu yılın Çin'de 'Türk Kültür Yılı' olarak kutlanacağını belirterek, ilişkilerin gelişmesinden duyduğu memnuniyetini dile getirdi.
 Kılıçdaroğlu da görüşmede Çin'in güneybatısındaki heyelanda ölenler için başsağlığı diledi. ÇKP ile yakın ve sıcak ilişki kurmak istediklerini söyleyen Kılıçdaroğlu, Çin'in dünya sahnesinde yerini aldığını gördüklerini, gençlik ve kadın kolları arasında işbirliği yapmak istediklerini ifade etti. Kılıçdaroğlu, bugün ÇKP'nin 25 kişilik polütbüro üyelerinden Li Yuanchao ile de görüşecek. Görüşmelerde, ikili ilişkiler ve özellikle Suriye konusunda son gelişmelerin masaya yatırılması bekleniyor.
 CİHAN
 　
  