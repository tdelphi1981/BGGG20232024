Mısır'da yüksek tansiyon
Mısır'da 74 kişinin ölümüyle sonuçlanan Port Said olaylarının yıldönümü bugün. Bir haftadır tansiyonun yüksek olduğu ülke, dün nispeten sakin bir gün geçirdi. Ancak bugün sokağın hareketli olması bekleniyor. Mursi karşıtları, geniş çaplı gösteri hazırlığında. 
Muhalif 6 Nisan hareketi, devrimin meydanı Tahrir'de öğle saatlerinde toplanacaklarını duyurdu. Yapılan açıklamada, bir grup Tahrir'de kalırken, diğer grubun da cumhurbaşkanlığı sarayına yürüyeceği belirtildi. 
Muhalif grup, "şiddetin, silahın ve atılan molotofların pekçok ölüme sebebiyet verdiğini görüyoruz" dedi, gösterilerin barışçıl olması çağrısı yaptı. Mısır'da isyanın ikinci yıl dönümüyle başlayan çatışmalarda son bir haftadır 50'nin üzerinde kişi hayatını kaybetti. 
Bugün 74 kişinin ölümüyle sonuçlanan Port Said olaylarının yıldönümü olması nedeniyle yine gerginliğin tırmanmasından endişe ediliyor.