İngiliz ordusu küçülüyor
İngiltere Savunma Bakanlığı (MoD), asker sayısını azaltmaya yönelik üçüncü tasarruf paketini açıkladı. Buna göre, Savunma Bakanlığı'na bağlı 5 bin 300 çalışanın işine son verileceği bildirildi. Aşamalı olarak yürütülen tasarruf planına göre, orduda görev yapan 102 bin askerin, 2017 itibariyle 82 bine düşürülmesi hedefleniyor.
Savunma Bakanı Philip Hammond konuyla ilgili yaptığı açıklamada, "Savunma Bakanlığı'ndaki bütçe açığı sebebiyle, kaçınılmaz olarak ordu çalışanlarının bir kısmını işten çıkarak durumundayız." dedi.

Asker sayısını azaltmalarına rağmen orduyu daha eğitimli ve donanımlı hale dönüştürmeyi amaçladıklarını belirten Hammond, işten çıkarmaların mevcut Afganistan operasyonunu hiçbir şekilde etkilemeyeceğini vurguladı. 

2010 yılında açıklanan Stratejik Savunma ve Güvenlik Yapılanması (SDSR) planına göre, 2017'ye kadar orduda görev yapan 17 bin askerin görevine son verilerek ordudaki asker sayısı 82 bine düşürülecek. Bu kapsamda ayrıca, Savunma Bakanlığı'nda görev yapan 25 bin sivil personel de görevine de son verilmesi hedefleniyor.