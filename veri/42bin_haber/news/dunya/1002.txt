Ekonomik kriz, yabancı düşmanlığına yol açtı
Ekonomik kriz, Güney Kıbrıs’ta yabancı düşmanlığına yol açtı.
 Rum Fileleftheros gazetesi, Rum tarafındaki ekonomik krizin, yabancı düşmanlığına, ırkçı davranışlara hatta ve hatta savunmasız göçmen gruplarını hedef alan politikalara yol açtığını vurguladı.
 Gazeteye göre, Rum Ombudsman Eliza Savvidu, ekonomik krizin, son yıllarda gerek Kıbrıslı Rumlar gerek de yabancılar tarafından, “ayrımcılığa karşı yetkili makama” şikâyetlerde bulunmasının esas sebebi olduğunu söyledi.
 Rum tarafındaki “ayrımcılığa karşı yetkili makamın” 2004 yılında kurulduğunu ve kuruluşundan 2011 yılının sonuna kadar bin 149 şikâyet aldığını ve incelediğini kaydeden gazete, 2011 yılında bahse konu makama 134 şikâyette bulunulduğunu belirtti.
 Gazete, 2011 yılında bu makama 41 Avrupa vatandaşı, 39 Kıbrıslı Rum, 38 üçüncü ülke vatandaşı ve 14 Kıbrıslı Türk tarafından şikâyette bulunulduğunu ifade etti.
 ETNİK KÖKEN TEMELİNDE AYRIMCILIK
 Gazete, bahse konu makamın 2011 yılında aldığı 134 şikâyetten 80’inin, bir kişi veya bir grup insanın etnik kökeni temelinde yapılan ayrımcılıkla alakalı olduğunu ekledi.
 Haberde, 2011 yılında, ayrımcılıkla ilgili şikâyetlerde bulunulan başlıca alanların, sosyal güvenlik ve yardımlar, sağlık hizmetleri, göçmenlerle ilgili konular, eğitim aynı zamanda mal ve hizmetlere erişimle alakalı olduğu ifade edildi.
  
 
  
  