Rusya'nın CIA endişesi
Suriye'deki iç savaşta Beşşar Esed'in "en güçlü propaganda yüzü" sayılan Suriye Dışişleri Bakanlığı eski sözcüsü Cihad Makdisi'nin, ABD'de olduğu ve resmi istihbarat örgütü CIA ile işbirliği yaptığı iddiaları Moskova'da endişelere yol açtı. Rus basını, Makdisi'nin Rusya ile Suriye arasındaki gizli bilgileri Washington'a aktaracağını iddia etti.
Rusya'da iktidara yakınlığıyla bilinen İzvestia gazetesi, eski sözcünün Moskova-Şam ilişkileri bağlamında birçok sırdan haberdar olduğunu belirtti. Gazeteye konuşan Rusya Bilimler Akademisi'ne bağlı Şarkiyat Enstitüsü uzmanı Vladimir Ahmedov, "Dışişleri sözcüsü, kuşkusuz Suriye'nin en üst mercilerinde bulunan ve en çok bilgiye sahip isimlerden biri. Muhalif güçler ve Amerikalılar uzun zamandır Makdisi'nin peşinde idi. Bazı basın çevreleri, kendisinin CIA için çalıştığını iddia ediyor. Bu iddiaların doğru olup olmadığını söylemek zor. Ama bizim için önemli olan başka bir husus daha var. Makdisi Rus yetkililerle sürekli temas halindeydi." diyerek endişelerini aktardı.

İzvestia'ya göre, Şam'ın Çin ve İranlı yetkililerin yanısıra Rus diplomat ve askeri mercilerle yapmış olduğu temaslar, Washington için fevkalade önem arz ediyor. Yazıda, "Rus askeri yetkililer özellikle Suriyeli meslektaşlarına füzelerin kurulması hususunda yardımcı oluyor. Son haftalarda Suriye ordusunun muhalif güçlere kimyasal silah kullanıp kullanmayacağı da büyük soru işaretine neden oldu." ifadelerine yer verdi. 

MAKDİSİ SURİYE DİPLOMASİ MUTFAĞIYLA İLGİLİ ÇOK ŞEYDEN HABERDAR

İzvestia'ya göre, Makdisi ayrıca Suriye Dışişleri Bakanlığı "mutfağındaki" bazı sır bilgileri CIA'e sızdırabilir. Gazeteye konuşan Şarkiyat uzmanı Ahmedov, "Birçoğu, Rusya'nın neden İran'ın geçenlerdeki barış planını desteklemediğini anlamakta güçlük çekiyor. İran'ın bu planı, geçiş hükümetinin kurulması ve Suriye'de seçimleri öngörüyordu. Batı basınına göre, güya Moskova ve Washington, Suriye'nin siyasi hayatında Esed'in devam etmemesine ilişkin özel bir planla ilgili el sıkıştı." dedi.