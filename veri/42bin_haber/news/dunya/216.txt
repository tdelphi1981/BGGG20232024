Başına ödül koyduğu teröristten ABD'ye yardım önerisi
ABD , başına 10 milyon dolar ödül koyduğu Pakistanlı din adamı ve Cemaat-ul Dava Örgütü Lideri Muhammed Hafız Said'in, Sandy kasırgası nedeniyle yaptığı yardım teklifini reddetti.
 ABD Dışişleri Bakanlığı tarafından yapılan açıklamada, 6'sı Amerikan vatandaşı 166 kişinin öldüğü Hindistan 'ın Mumbai kentindeki saldırıların sorumlusu olarak görülen Said'in, ABD'ye yardım etmesinin söz konusu olamayacağı belirtildi.
 Said'in başında bulunduğu örgütün ABD yönetimi tarafından "terörist örgüt" ilan edildiğine işaret edilirken, Pakistanlı dini liderin yardım teklifi "kasıtlı ve içi boş" olarak nitelendirildi.
 Pakistan'ın en tanınmış din adamlarından Said, ABD yönetiminin izin vermesi durumda Sandy kasırgasının vurduğu Amerikan halkı için doktor, gıda ve ilacın yanı sıra çeşitli yardım malzemeleri göndermeye hazır olduklarını hafta başında açıklamıştı.
 Hindistan'ın Mumbai kentindeki iş merkezleri ve otellere 2008'de düzenlenen kanlı saldırıların sorumlusu olduğu gerekçesiyle ABD yönetimi, Nisan ayında Cemaat-ul Dava ve yasaklı militan örgüt Leşker-i Tayyibe'nin kurucusu olan Said'in başına 10 milyon dolar ödül koymuştu.
 Said'in liderliğini yaptığı Cemaat-ul Dava Örgütü, 2004'te Endonezya 'daki tsunami felaketi, 2005'te Keşmir depremi ve 2010'da Pakistan'daki sel felaketinde büyük yardım kampanyaları yürütmüştü.
 aa
  