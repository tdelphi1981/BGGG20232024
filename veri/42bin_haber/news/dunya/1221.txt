Filipinler'de otel yangını: 7 ölü
Filipinler'in Olongapo kentindeki bir otelde çıkan yangında 3'ü Amerikalı, 3'ü Filipinli ve biri Güney Koreli 7 kişi öldü. Filipinli yetkililer, başkent Manila'nın batısındaki Olongapo kentindeki eski bir ABD deniz üssündeki küçük bir otelin alev aldığını, çıkan yangının otelin bitişiğindeki diğer otelleri etkilemediğini bildirdi.

Binanın ikinci katının büyük ölçüde ahşap olması nedeniyle yangının büyüdüğünü ve 3 saat sürdüğüne ifade eden yetkililer, yangının çıkış nedeninin araştırıldığını belirtti.

Sahilleriyle ünlü turistlik bir kent olan Olongapo'nun, eski ABD deniz üssü bulunması nedeniyle özellikle Amerikalıların uğrak yeri olduğu ifade edildi.