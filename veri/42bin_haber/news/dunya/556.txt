'Gelecek neslin yetiştirildiği bu okullar çok önemli'
Türkiye'nin Azerbaycan Büyükelçisi İsmail Alper Coşkun, Türk müteşebbisler tarafından Guba şehrinde açılan liseyi ziyaret etti.
 Büyükelçi, Okul Müdürü Mustafa Alagözoğlu'dan  eğitim hakkında bilgi aldı. Alagözoğlu, okulun uluslar arası ve ülke içi  olimpiyatlarında başarılar elde ettiğini, çeşitli branşlarda 45 madalya kazandıklarını söyledi. Okulda 320 öğrencinin eğitim gördüğünü belirten Alagözoğlu,  okulun üniversite imtihanlarındaki puan ortalamasıyla ülke birincisi olduğunu ifade etti.
 KONTEYNIRDAN DÜNYA ŞAMPİYONU ÇIKTI
 Müdür Alagözoğlu okulun kurulduğu 1993'te eğitime çok zor şartlarda, konteynır sınıflarda başlandığını söyledi. Alagözoğlu yaşanan bütün zorlulara rağmen, öğrencilerinden birinin  Tayland'da yapılan matematik olimpiyatlarında altın madalya kazandığını bildirdi.  Alagözoğlu söz konusu konteynırlardan iki adetini halen okulun bahçesinde müze haline dönüştürerek muhafaza ettiklerini söyledi.
 Bu arada Büyükelçi Alper Coşkun ve beraberindekiler konteynırları gezerek o dönemin şartlarını yansıtan fotoğraflar hakkında bilgi aldı.
 Basına açıklamalarda bulunan Alper Coşkun Türkiye ve Azerbaycan arasında çok derin bir bağın olduğunu, bu bağın  aynı zamanda geleceğe yönelik ortak vizyon ve hedeflere sahip  olmaktan kaynaklandığını söyledi. Alper Coşkun ''Bizim bu sağlam temeli önümüzdeki nesillere taşımak sorumluluğumuz var. Gelecek nesillerin yetiştirildiği okullarda yapılan çalışmalar bu bakımdan çok önemlidir'' dedi.
 Okulun hatıra defterini imzalayan Büyükelçi Coşkun, ziyareti sırasında öğrencilerle yakından ilgilendi. Sınıf ve laboratuarları gezen Coşkun, okuldaki eğitim kalitesinden memnuniyetini dile getirdi.
 CİHAN
  