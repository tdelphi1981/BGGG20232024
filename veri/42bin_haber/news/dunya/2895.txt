Yolcu uçağı 3 parçaya bölündü
UKRAYNA'nın doğusundaki Donetsk kentinde bir yolcu uçağı inişe geçtiği sırada savrularak 3 parçaya bölündü. Uçakta bulunan 44 kişiden 5'i hayatını kaybederken 12 kişi yaralandı.
Ukrayna Acil Durum Bakanlığı'ndan yapılan açıklamada, ülkenin güneydeki Odessa kentinden kalkan Yujnıye Havayolları'na ait Antonov 24 tipi uçağın Donetsk Havaalanı'na inişe geçtiği sırada savrularak 3 parçaya bölündüğü kaydedildi. Kaza sırasında havaalanında yoğun sis olduğu belirtilirken, kazaya neyin yol açtığı ise henüz netlik kazanmadı. 


Ukrayna basınına konuşan Oleg isimli bir kazazede, uçaktakilerin Shakhtar Donetsk ve Borussia Dortmund takımları arasındaki futbol maçını izlemeye giden taraftarlar olduğunu söyledi. Uçuş boyunca herhangi bir tehlike olmadığını anlatan yolcu, "İnmeye başladığımız sırada uçağın aniden hızlandığını ve sola doğru yattığını hissettik. Birkaç dakika sonra anlamadığımız bir nedenle uçak parçalara bölündü ve biz de bu sayede çıkan yangından kurtulduk" dedi.