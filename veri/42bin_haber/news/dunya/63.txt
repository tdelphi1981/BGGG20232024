Kurbanlıklar Arakan'a...
Dünyanın birçok bölgesinde hayırseverlerin yardımıyla kurban kesecek sivil toplum örgütlerine, en fazla Arakan için bağış talebi geldiği belirtildi.
 Dünyanın birçok bölgesinde hayırseverlerin yardımıyla kurban kesecek insani yardım amaçlı sivil toplum örgütlerine, en fazla Arakan için bağış talebinin geldiği bildirildi.
 Genel merkezi Konya'da olan Dost Eli Derneği Yönetim Kurulu Başkanı Mehmet Seçer, yaklaşan bayram öncesi kurban bağışlarını almaya başladıklarını belirtti.
 Kurban bağışında fiyatın uygun olması nedeniyle daha çok yurt dışının tercih edildiğini vurgulayan Seçer, şunları ifade etti:
 ''Bağışçıların yüzde 90'ı Arakan'a bağış yapmak istiyor. Geçtiğimiz yıl Somali'ye, ondan önce de sel felaketi nedeniyle Pakistan'a büyük ilgi vardı. Yoksulluk ve katliamla karşı karşıya kalan Arakan'a bu yıl büyük talep var. Yurt dışında 2 bin hisse hedefliyoruz. Bin tanesini Arakan'a göndereceğiz.''
 Kimse Yok Mu Derneği Konya Şube Başkanı Hasan Kıratlı ise bu yıl 70 ülkede kurban ibadetinin yerine getirilmesine aracılık edeceklerini aktardı.
 İHH Genel Başkan Yardımcısı Durmuş Aydın da 20 yıldır kurban organizasyonu yaptıklarını, bu yıl da 101 ülke ve bölgede kurban keseceklerini belirtti.
  