Hindistan'da yangın: Ölü sayısı 19'a çıktı
Hindistan'ın doğusunda bulunan Kalküta şehrinde, kaçak dükkânların bulunduğu 6 katlı bir binayı saran alevler sonucu 19 kişi hayatını kaybetti.
Felaketin yaşandığı şehir merkezinde bulunan pazara akın eden yüzlerce itfaiyeci, yangını kontrol altına almaya çalıştı. 

Sabaha karşı saat 4.00 sıralarında, yangına uykuda yakalanan toplam 38 kişinin ise kurtarıldığı belirtildi. Kurtarılanların birçoğu tedavi edilmek üzere şehir hastanesine kaldırıldı.

Devlet İtfaiye Hizmetleri Müdürü Gopal Bhattacharya karşılaştıkları manzarayı "Bilinçsiz bir şekilde, ağır yanık yaralarıyla yerde yatan düzinelerce insanla karşılaştık; bazıları ise uykusunda nefes alamama sonucu ölmüştü." şeklinde anlattı. Bhattacharya ayrıca yangının gün ortasına doğru kontrol altına alındığını sözlerine ekledi. 

Kaçak olarak işletilen bu dükkânlarda plastik, kâğıt ve kurtarma çalışmalarını zorlaştırarak, birçok insanın ölümüne sebep olan köpük ürünleri satılıyordu. 
Vali Sovan Chatterjee da binanın kaçak yapıldığını ve bina içinde bulunan dükkanların belediyenin izni olmadan açıldığını söyledi.

İtfaiyeciler yangına neyin sebep olduğunu belirlemek için erken olduğunu; ama eski ve hatalı kablolardan kaynaklanan kısa devrenin genellikle yangının kaynağı olduğunu kaydetti. 

Olay yerini ziyaret eden Batı Bengal eyaletinin siyasi lideri Mamata Banerjee,"Kalküta 300 yıldan fazla geçmişi olan bir şehir. Birçok kaçak yapı bu yıllar boyunca ortaya çıktı." dedi.

Yangında hayatını kaybeden kişilerin ailelerinin 3,700 dolar alacağı belirtildi.