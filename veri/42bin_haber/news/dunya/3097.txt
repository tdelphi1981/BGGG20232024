Özgür Suriye Ordusu'ndan flaş PYD açıklaması
Özgür Suriye Ordusu (ÖSO), basında yer alan Kürt Halk Savunma Güçleri (PYD) ile anlaşma yaptıklarına ilişkin haberleri yalanladı.
ÖSO Birleşik Komutanlığı Genelkurmay Başkanı General Selim İdris, basında yer alan ÖSO'nun PKK'nın Suriye kolu PYD ile 11 maddelik ateşkes anlaşması imzaladığı yönündeki haberlerin doğru olmadığını söyledi.

PYD'yi bölücü siyasi hedefleri olan silahlı bir grup olarak nitelendiren İdris, AA muhabirine yaptığı açıklamada, 'PYD, ateş açıp 6 günlük bir çatışmanın çıkmasına neden olarak Ra'su'l-Ayn'daki ÖSO birliklerine zarar verdi. Biz PYD'nin terörist PKK'dan, İran Kürtlerinden ve Irak'ın Kandil dağlarından gelen Kürtlerden destek aldığına dair güvenilir bilgilere ulaştık' dedi.

ÖSO'nun kimseyi müzakere yapmakla görevlendirmediğinin ve söz konusu anlaşmayı tanımadığının altını çizen İdris, PYD'nin kendilerine müzakere talebinde bulunduğunu ancak ÖSO Birleşik Komutanlığı Genelkurmaylığı'nın müzakerenin hiçbir çeşidini kabul etmediğini ve etmeyeceğini vurguladı.

Konuşmasında Haseke'deki ÖSO grubunun PYD ile müzakerede bulunma ihtimaline de değinen İdris, 'Ben, ÖSO Birleşik Komutanlığı Genelkurmay Başkanı sıfatımla Haseke'deki müzakere ve sonuçlarını tanımıyorum' şeklinde konuştu.

İdris, ÖSO'nun Suriye rejimi yanlısı silahlı grupların tümüne karşı savaşacağını belirterek, ordusunun kendi topraklarında başka bir ordunun bulunmasını kabul etmeyeceğini savundu.

ÖSO'nun Türkiye ile sınırını koruduğunu ve bunun görevleri olduğunu ifade eden İdris, Türkiye hükümetine ve halkına asil tutumları, yardımları ve Suriye halkının yanında yer aldıkları için teşekkür etti.