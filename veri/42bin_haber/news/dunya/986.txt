Berlusconi'ye rekor tazminat darbesi
İtalya'da gönül ilişkileri ve etik değerleri zorlayan eğlence anlayışıyla sık sık skandalların baş aktörü olan eski Başbakan Silvio Berlusconi, eski eşi Veronica Lario'ya ayda 3 milyon Euro (yaklaşık 7.14 milyon lira) nafaka ödeyecek 
 Corriere Della Sera Gazetesi’nin haberinde, Milano Mahkemesi tarafından alınan karara göre Berlusconi’nin mal varlığında herhangi bir paylaşıma gidilmeyecek; sadece yılda 36 milyon Euro’luk (yaklaşık 85.68 milyon lira) ödeme gerçekleştirilecek.  
 Fas asıllı eskort kız Karima El Mahroug ile reşit olmadığı dönemde cinsel ilişkiye girdiği iddialarıyla çıkan skandal üzerine 2009 yılında Berlusconi’yi terkeden ve boşanma davası açan Veronica Lario, ilk etapta yılda 43 milyon Euro (yaklaşık 102 milyon lira) nafaka ödenmesi ve o dönem ikamet ettiği Marcherio’daki Villa Belvedere’nin üzerine yapılmasını istemişti.  
 Berlusconi ise sadece ayda 300 bin Euro’luk (yaklaşık 714 bin lira) nafaka önermişti. Çiftin üç yıl süren anlaşmazlığı sona erdi ve aylık 3 milyon Euro’luk nafaka üzerinde anlaşmaya varıldı.  
 Berlusconi, ikinci eşi olan Veronica Lario ile 22 yıl evli kaldı. Çiftin Barbara, Eleonora ve Luigi adında üç çocukları bulunuyor. 
 DHA