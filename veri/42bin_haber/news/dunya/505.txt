Patriotlar Almanya'dan
Türkiye'nin NATO'ya resmen başvurarak talep ettiği Patriot savunma sistemlerinin Almanya'dan gelmesi bekleniyor. Almanya'da hükümet bu konuda muhalefetin de desteğini almış gözüküyor.(Erhan Merttürk / CNN TÜRK / Berlin) -- Almanya Başbakanı Angela Merkel (CDU) Federal Meclis'te yaptığı konuşmada: "Alman Ordusu (Bundeswehr) meclisin ordusudur ve atılacak askeri adımlarda elbette onayının alınması esastır" dedi. 

Böylece muhalefetin mecliste konuyu görüşme isteğine de olumlu yanıt vermiş oldu. 

Daha önce Türkiye'ye Patriot füzelerinin gönderilmesi için Federal Meclis'ten tezkereye gerek olmadığı bunun "Nato görev alanı içinde sevkiyat" kapsamında değerlendirilebileceği  söyleniyordu. 

Muhalefetten gelen tepkiler sonrası Merkel'in Patriot konusunu meclise getireceğini açıklaması sonrasında muhalefetten de olumlu sinyaller geldi. 

Tezkere meclisten geçer 

Sosyal Demokrat Parti (SPD) Meclis Güvenlik ve Savunma Komisyonu'nda Patriot füzelerinin Türkiye'ye gönderilmesine yönelik olumlu mesajlar verdi. 

Patriot'larla birlikte 170 kadar görevli Alman askeri personelin de Türkiye Suriye sınırına gönderilmesi planlanıyor. Tüm bu adımlar için Merkel hükümetinin Meclis'ten tezkere almasına kesin gözüyle bakılıyor. 

SPD'den yeşil ışık 

Tezkere için iktidardaki Hristiyan Demokrat Birlik Partileri (CDU/CSU) ve Hür Demokrat Parti'nin (FDP) oylarına ana muhalefet partisi Sosyal Demokrat SPD'nin de oyları eklenince tezkerenin önünde bir engel oluşması beklenmiyor.  

Sadece Yeşiller Partisi Türkiye'ye ne kadar Alman askeri gönderileceği ve Patriotların nereye konuşlandırılacağı konusunda netlik olmadığı için çekimser davranıyor. Siyasi çevreler meclisten Patriot tezkeresinin Noel tatilinden önce çıkmasını bekliyor. 

Westerwelle: Hazırız 

Almanya Dışişleri Bakanı Guido Westerwelle,  Almanya'nın Türkiye'ye Patriot'ları göndermeye hazır olduğunu ve gerekli talimatları verdiğini açıkladı. 

Türkiye'nin patriot talebinin geri çevrilmesinin büyük hata olacağını söyleyen Westerwelle böyle bir durumun Nato'nun bütünlüğünü tehlikeye sokacağını kaydetti. 

Patriot var, Awacs yok 

Almanya Savunma Bakanı Thomas de Maiziere ise Patriot savunma sistemine ek olarak Awacs keşif uçaklarının Türkiye'ye gönderilmesinin düşünülmediğini kaydetti.
Türkiye'nin de bu yönde bir talebi olmasının beklenmediğini kaydetti.

Almanlar karşı 

Her ne kadar Alman siyasetçiler Patriot konusunda uzlaşma sağlasa da halk arasında geniş bir karşı görüş hakim. 

YouGov adlı araştırma şirketinin yaptığı ankete katılan Almanların %58'i Patriotların Türkiye'ye gönderilmesine karşı olduklarını söylediler. Patriotların Türkiye'ye verilmesine destek verenlerin oranı ise sadece %31.