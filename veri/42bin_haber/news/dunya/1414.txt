Pakistan Başbakanı Eşref'e tutuklama kararı
Pakistan Anayasa Mahkemesi'nin, görevine son verdiği ve hakkında tutuklama kararı çıkardığı Başbakan Raja Pervez Eşref'in ülke medyasında yer alan haberlerin aksine henüz tutuklanmadığı ortaya çıktı.
Pakistan Anayasa Mahkemesi tarafından yapılan açıklamada, Eşref hakkında tutuklama kararı çıkarıldığı ancak herhangi bir tutuklamanın sözkonusu olmadığı bildirildi.

Anayasa Mahkemesi, Başbakan Eşref'in Su ve Enerji Bakanı olduğu dönemde 'mobil enerji kiralama projelerinde yolsuzluk yaptığı ve ülkeyi büyük zarara uğrattığı' gerekçesiyle tutuklama kararı aldığını açıkladı.

Eşref hakkında tutuklama kararı alındığını ancak tutuklanması için herhangi bir talimat verilmediğini açıklayan Anayasa Mahkemesi, medyada yer alan 'Eşref tutuklandı' şeklindeki haberlerin gerçeği yansıtmadığını bildirdi.

Mahkeme, Başbakan Eşref'in yarına kadar kendisinden istenilen evrakları teslim etmesinin beklendiğini açıkladı.

Meclis binasına 100 metre mesafedeki Mavi Alan adı da verilen Parlamento Meydanı'nda toplanan gruplar, Başbakan Eşref hakkında verilen tutuklama kararına ilişkin sevinç gösterisinde bulunuyor. Meclise giden yolların kapatıldığı alanda, geniş güvenlik tedbirleri alındı.

Ülkede dün başlayan ve 'Büyük Yürüyüş' adı verilen protestolar, başkent İslamabad'a ulaşmıştı. "Kur'an Yolu Hareketi" lideri Tahir-ul Kadri tarafından başlatılan protesto eylemlerinin mahkemenin kararında etkili olabileceği ifade edildi.

Başbakan Raja Pervez Eşref ve bazı bakanlar hakkında yolsuzluk suçlamalarıyla çıkarılan tutuklama kararının ardından, ülkede hükümetin geleceğiyle ilgili belirsizlik de sürüyor.

Pakistan Anayasa Mahkemesi, geçtiğimiz aylarda eski Başbakan Yusuf Rıza Gilani'nin görevine son vermişti.