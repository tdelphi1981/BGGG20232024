İtalya'dan direkt uçuşlar
 
 İtalyan havayolu şirketi Alitalia, Türkiye’deki uçuş noktalarını artırarak, Ankara ve Antalya’yı da uçuş haritasına dahil etti. Roma ve Milano’dan İstanbul’a doğrudan seferleri bulunan Alitalia, Türkiye’de biri mevsimsel olmak üzere iki yeni uçuş noktası açıyor. Alitalia basın ofisinden edinilen bilgiye göre, İtalyan havayolları, ilk olarak 25 Mart 2013 tarihinden itibaren Roma ile Ankara arasında karşılıklı tarifeli seferlere başlayacak, ardından Roma ile Antalya arasında sadece yaz sezonunda geçerli olmak üzere direkt uçuşlarını hayata geçirecek. 
 HAFTANIN ÜÇ GÜNÜ 
 
 Alitalia’nın 25 Mart 2013’te başlatacağı Ankara uçuşları, haftada 3 gün yapılacak. Roma-Ankara seferi için uçaklar, pazartesi-çarşamba-cuma günleri, Roma Uluslararası Leonardo Da Vinci Havalimanı’dan yerel saatle 22.30’da kalkacak, sabaha karşı saat 02.20’de Ankara’ya varacak. Salı-perşembe-cumartesi günleri yapılacak Ankara-Roma seferinin kalkış saati 05.05, Roma’ya varış saati ise 07.10 olacak. 
 YAZ SEZONU İÇİN ANTALYA
  
 Alitalia, Ankara uçuşlarının yanı sıra sadece yaz sezonu için Roma ile Antalya arasında haftada tek gün olmak üzere direkt sefer icra edecek. İtalyan şirket, 15 Haziran 2013 tarihinden itibaren 15 Eylül’e kadar, sadece pazar günleri olmak üzere Roma-Antalya-Roma uçuşu yapacak. Roma-Antalya uçuşunun Roma’dan kalkış saati 08.40, Antalya’ya varışı ise yerel saatle 12.35 olacak. Alitalia’nın Antalya’dan aynı gün saat 13.25’te kalkacak uçağı saat 15.30’da Roma’ya varacak.
  