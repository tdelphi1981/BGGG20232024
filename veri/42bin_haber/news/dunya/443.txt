İsrail Twitter’dan savaş ilan etti
Hamas’ın askeri kanat liderlerinden Ahmet Caberi’yi suikastla öldüren İsrail, bunun ardından Twitter üzerinden Gazze’ye karşı savaş ilan etti. İsrail böylece Twitter üzerinden savaş ilan eden ilk ülke olarak dünya tarihine geçti.(DHA) -- İsrailli asker Gilad Şalid’in kaçırılarak beş yıl süreyle rehin tutulmasından Hamas’ın askeri kanadı İzzettin Kassam Tugayları’nın iki numaralı ismini sorumlu tutan İsrail’in Dışişleri Bakanlığı, Filistinli liderin suikastla öldürülmesinin ardından twitter üzerinden Gazze’ye savaş açıldığını duyurdu.

İsrail Savunma Bakanlığı Sözcüsü imzasıyla Twitter/IDFSpokesperson adresinden yapılan açıklamada, "İsrail ordusu, başta Hamas ve İslami Cihad olmak üzere Gazze Şeridi’ndeki terör hedeflerine karşı geniş çaplı bir harekat başlatmıştır" denildi.

Twitter açıklamasında ayrıca Hamas’ın uzun menzilli füze yeteneklerinin tahrip edildiği duyuruldu.