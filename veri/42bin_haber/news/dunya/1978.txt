Mursi "Olayları çıkaranlara müsamaha göstermeyeceğiz"
 
 
 Başkent Kahire’de meclise yürümek isteyen göstericiler ile polis arasındaki çatışmalar, El-Kasru’l-Ayni Caddesi’nde sürerken, polis olaylara karıştıkları iddasıyla gözaltına aldığı 90 kişiyi savcılığa sevk etti. Kahire’de polis ile göstericiler arasında Arap Birliği Genel Merkezi’nin çevresinde de çatışmalar yaşandığı bildirildi. Cuma gününden bu yana güvenlik güçlerinin emniyeti sağlamakta zorlandıkları Süveyş Kenti’nde ise çıkan olaylar sırasında 18 tutuklunun firar ettiği belirtildi. 
 POLİS KARAKOLU YAĞMALANDI 
 Süveyş Emniyet Müdürü Tümgeneral Adil Rıfat, yaptığı yazılı açıklamada firar edenlerin basit suçlardan hapis yatan kimseler olduğunu ifade ederek, kentteki hapishanede bulunan mahkumların yüzde 90’nın güvenlik nedeniyle bölgeye yakın Ataka Cezaevi’ne nakledildiğini söyledi. Süveş Kenti’nde son üç günden bu yana 5 polis karakolu saldırıya uğradı ve bazı mağazalar yağmalandı. 
 'MÜSAMAHA YOK!' 
 Geçen yıl 74 kişinin hayatını kaybettiği maç faciasının ardından mahkemenin verdiği 21 idam cezası kararı ile olayların başladığı Port Said kentinden dumanlar yükseliyor. Olaylar sonucunda hayatını kaybeden 32 kişinin cenaze törenlerin de polis ile göstericiler arasında yine olaylar çıktı. Görgü tanıkları ve hastane kaynaklarına göre Port Said kentindeki cenaze töreninde çıkan olaylarda 100’den fazla kişi yaralandı. Kente bulunan kamu binalarına karşı kundaklama eylemleri artarken, güvenliği sağlamakla görevli askerlerin olayları yatıştırmak için zaman zaman havaya ateş açtıkları bildiriliyor. Mısır ordusuna ait iki helikopterin kent üzerinde devamlı uçtuğu gözlenirken, göstericiler cumhurbaşkanının istifa etmesini ve futbol faciasından dolayı verilen idam cezalarının kaldırılmasını istiyor. 
 
 Mısır’da son 4 günden beri devam eden olaylarda 40 kişi hayatını kaybederken 500’den fazla kişide yaralandı. Mısır muhalefeti olayların sorumlusu olarak Cumhurbaşkanı Muhammed Mursi’yi gösterirken, Mursi göstericileri sağduyulu olmaya ve ülke menfaatlerini gözetmeye çağırdı. Cumhurbaşkanı Mursi, "olayları çıkaranlara ve tahrik edenlere karşı ise müsamaha göstermeyeceklerini" söyledi.
  