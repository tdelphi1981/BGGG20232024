Üniversitede katliam: 82 ölü
Çatışmaların tırmandığı Suriye'de üniversitelileri hedef alan saldırıda 82 kişi öldü.
 Suriye'nin kuzeyindeki Halep kentinde üniversiteyi hedef alan saldırılarda en az 82 kişi öldü, onlarca kişi yaralandı.
 Muhalifler saldırıdan rejime bağlı ordu birliklerini sorumlu tutarken, devlet televizyonu, "terörist" olarak nitelediği isyancılar tarafından atılan iki roketin çok sayıda can kaybı ve yaralanmaya yol açtığını duyurdu.
 Saldırı, öğrencilerin Halep Üniversitesi'nde sınavda oldukları saatte düzenlendi. Görgü tanıkları, hükümet kontrolündeki bölgede bulunan üniversite kampusunda yurtlar ve mimarlık fakültesi bölgesini hedef alan saldırı sırasında en az iki patlama sesi duyduklarını kaydettiler.
 Suriye'nin en büyük üniversitelerinden olan Halep Üniversitesi kampusunda, öğrencilerin yanısıra, iç savaştan kaçan yaklaşık 30 bin kişi barınıyor.
 Öte yandan Rusya, güvenlik durumunun daha da kötüleşmesi üzerine Halep'teki konsolosluğunu geçici olarak kapattı.
  