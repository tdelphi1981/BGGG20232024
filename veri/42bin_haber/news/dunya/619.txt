Rusya alkol tüketimi azalmaya başladı
Rusya lideri Dmitri Medvedev'in 2009'da alkole karşı başlattığı kampanyada olumlu sonuçlar elde edilmeye başlandı. Kişi başına yıllık tüketim 18 litreden 15 litreye gerilerken, hiç alkol kullanmadığını söyleyenlerin oranı yüzde 24'den yüzde 33'e yükseldi.
 Rusya Kamuoyu Şirketi'nin yaptığı ankete göre haftada birkaç kez alkol aldığını ifade edenlerin oranı Temmuz 2009'a göre yüzde 8'den yüzde 5'e düştü. Ayda birkaç kez alkol aldığını ifade edenlerin oranı ise yüzde 41'den yüzde 33'e geriledi.
 Alkol tüketimi erkeklerde yüzde 77'yi bulurken, büyük kentlerde bu oran yüzde 70'lere kadar iniyor. Alkol almayanların çoğunluğunu kadınlar oluşturuyor. Kadın nüfusun yüzde 44'ü ve emeklilerin yüzde 58'i alkol almadığını ifade ediyor.
 Alkolle mücadele çerçevesinde Rusya, 2020'ye kadar alkol tüketimini yarı yarıya azaltmak istiyor. Resmi rakamlara göre her yıl 23 bin kişi alkol zehirlenmeleri nedeni ile yaşamını yitirirken, Rusya Toplumsal Odası'nın verilerine göre ise 500 bin kişi alkol ve alkole bağlı hastalıklar nedeni ile ölüyor.
 Rusya'da 18 yaşından küçüklere alkol satışı yasaklanırken, yasağın 21 yaşına çıkarılması için çalışmalar sürüyor. Rusya'nın birçok bölgesinde gece saatlerinde alkol satışı tamamı ile yasak.
 CİHAN
  