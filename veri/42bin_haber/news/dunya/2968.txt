Ermeni katliamları Beyaz Saray sitesinde
Beyaz Saray sitesinde Ermenilerin 1914-22 yıllarında Anadolu'da yaptıkları katliamların duyurulması için kampanya başlatıldı. Beyaz Saray resmi internet sitesinde, Ermeni çetelerin 1914-22 yıllarında Anadolu'da yaptıkları katliamların duyurulması ve ABD Başkanı Barack Obama'nın konuya ilişkin bildiri yayımlaması amacıyla imza kampanyası başlatıldı.

Amerikada faaliyet gösteren Türk ve Azerbaycan dernekleri, Obama yönetiminin resmi sitesinin "We are the people" (Biz Halkız) bölümüne "Soykırımı anın ve hatırlayın" isimli bir dilekçe yerleştirdi.

 Sözde "Ermeni soykırımı" kurbanlarının anısına Başkan Obama'nın bir bildiri yayınlaması için Ermenilerin başlattığı kampanyaya karşı başlatılan ve Amerikan halkını ve politikacılarını bilinçlendirmeyi amaçlayan dilekçede şu ifadelere yer verildi:

"1914-22 yıllarında, Ermenilerin 'Taşnak' ve 'Hınçak' çeteleri ve Rus, Yunan ve Fransız ordularında hizmet eden Ermeni gönüllüleri, sistemli bir şekilde Anadolu ve Kafkasya'da yaşayan Türkleri ve Kürtleri katletti. 523 bin 955 Müslüman, bu soykırımın kurbanı oldu. Çok sayıda insan kayboldu veya toplu mezarlara gömüldü. Batılı tarihçilerin araştırmalarına göre bu yıllarda en az 2,5 milyon insan milliyetçi Ermeniler tarafından katledildi. Amerika'da yaşayan Türkler ve soykırım kurbanlarının aileleri adına biz Devlet Başkanı'nı bu katliamı tanımaya çağırıyoruz."

 ABD hükümeti, bu tarz kampanyalarda belirtilen tarihte yeterli imza toplanması halinde ABD Başkanı Obama'nın konuya ilişkin resmi açıklama yapabileceğini vaat ediyor.

Kampanyanın geçerli olması için 15 Mart'a kadar 100 bin imza toplanması gerekiyor.

Azerbaycanlılar, geçtiğimiz ay benzer kampanya başlatmış, Obama'dan, "Hocalı Soykırımı"nın 21. yıl dönümünde olayla ilgili görüş bildirmesinin istendiği dilekçeyi kısa sürede 100 bin kişi imzalamıştı.