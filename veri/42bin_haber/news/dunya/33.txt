İtalya'da mafyaya karşı ilginç önlem
Teknokrat hükümet, Reggio Calabria ilinde mafyanın belediyeye sızmasını önlemek için mevcut kent yönetimini oy birliğiyle görevden azletti.
 İtalya'da Mario Monti liderliğindeki teknokrat hükümet, Reggio Calabria ilinde mafyanın belediyeye sızmasını önlemek için mevcut kent yönetimini oy birliğiyle görevden azletti.
 İtalya'da dün yapılan Bakanlar Kurulu toplantısının ardından basın toplantısı düzenleyen İçişleri Bakanı Annamaria Cancellieri, Reggio Calabria vilayetinin yerel yönetimine, bölgedeki hakim mafya örgütü 'N'drangheta'nın sızmaya çalıştığını, bunu önlemek için Belediye Başkanı Demetrio Arena ve 30 belediye meclisi üyesinin daha görevden uzaklaştırıldığını bildirdi.
 Bakan Cancellieri, yaptığı açıklamada, bu kararı alırken yaptıkları seçimin farkında olduklarını belirterek, 'Acı verici bir adım oldu ancak kentin faydasına olan bir karar. İtalya tarihinde ilk kez bir vilayet merkezinin yönetimi görevden uzaklaştırıldı. Yaptığımız işin tamamen farkındayız. Acı ile değerlendirilen bir karar ancak biz, ülkeye hukukunun üstünlüğünü yeniden döndürmek için istekliyiz. Hukuk olmayan yerde, kalkınma da olmaz. Biz bu işten etkilenen bölgelere yardım etmeye hazırız' diye konuştu.
 Kararın, Roma'dan gönderilen müfettişlerin kesin raporları doğrultusunda belediye meclis üyelerinin mafya örgütüyle bağlantılı olduklarının bildirilmesiyle alındığı ifade edildi.
 2011 yılında yürütülen bir soruşturmada mafya örgütü 'N'drangheta'nın sızdığı COSCA isimli şirketin, belediye meclis üyeleriyle olan bağlantısının ortaya çıkmasıyla sürecin bu noktaya geldiği kaydedildi.
 Hükümetin azletme kararına ek olarak 3 yeni komiser atadığı ve bu komiserlerin, 18 ay sonra yapılacak yerel seçimlere kadar kenti idare etmesine karar verdiği de bildirildi.
 Çizme şeklindeki İtalyan yarımadasının en güneybatı ucunda bulunan Reggio Calabria kenti ve çevresinde yoğun olarak faaliyet gösteren 'N'drangheta' mafya örgütünün, mali gelirinin büyük kısmını uyuşturucu kaçaklığının oluşturduğu belirtiliyor.
 
  