Aşkı için denizleri aşan Türk İngiltere'de yakalandı
Aşık olduğu İngiliz kızını bulmak için Bodrum'dan küçük yatıyla denizlere açılan Türk vatandaşı Ramazan Noyan Culum, 2 bin 500 deniz mili süren yolculuğunun sonunda İngiltere'nin Plymonth kentinde İngiliz sınır polislerince tutuklandı. 
2005 yılında tanıştığı ve o zamandan bu yana unutamadığı  İngiliz Courtney Murray'ı görmek için Bodrum limanından 7 ay önce ayrılan Culum, 'Ninova' adlı küçük yatıyla tüm Avrupa'yı kıyılarını dolaştı. 
Nisan ayında başladığı deniz yolculuğu sırasında  yaklaşık 2 bin 500 millik yol kateden Culum, İngiltere'nin kıyı kenti Plymouth yakınlarında İngiltere sularına izinsiz girdiği gerekçesiyle  sınır polisi tarafından yakalandı. 
İngiliz Dail Mail gazetesindeki habere göre, 38 yaşındaki Culum,7 ay süren deniz yolcuğu sırasında kendine kişisel bir blog açarak sevdiği kıza defalarca aşkını ilan etti. 
KKTC'den de sınır dışı edilmiş 
Habere göre, Ramazan Noyan Culum, KKTC'de bir restoranda kendisine sadece bir kez yemek servis eden garson Murray'a aşık oldu. Sosyal paylaşım sitelerinde izini süren Murray'ı aramak için yıllarını harcayan Culum, KKTC'den de bu nedenle sınır dışı edildi. 
Culum, 'Courtney Murray için açlık grevi' adlı blog açarak burada kendi fotoğraflarını yayınladı, Murray'a evlenme teklif etti hatta aşkına karşılık vermezse açlık grevine başlayacağını söyledi. Culum son olarak bloğuna 'İngiltere'ye gelirken senin için ölmeye hazırım' diye yazdı. 
Eski bir işadamı olan Culum'un geçmişte cep telefonu oyunları üreten bir şirkette yönetici olduğu ancak son 7 yıldır bu nedenle akıl sağlığının bozulduğu belirtildi. 
İngiltere Sınır Polisi'nden yapılan açıklamada, İngiltere sularına izinsiz giren Türk uyruklu Culum'un geçerli vize ve pasaportu olmadığı dolayısıyla sorgusu yapıldıktan sonra sınırdışı edileceği kaydedildi.