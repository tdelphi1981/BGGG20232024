İşte şüphelinin kimliği
Paris'te 3 PKK'lı kadına suikast düzenleyen kişilerden birinin kimliğiyle ilgili yeni bilgiler gelmeye başladı.
Fransa 'nın başkenti Paris'te PKK 'lı 3 kadının suikastı ile ilgili sürdürülen soruşturma kapsamında gözaltına alınan 2 şüpheliden 1'i serbest bırakıldı, diğerinin ise tutuklandığı belirtildi. Paris'te 3 PKK'lı kadına suikast düzenleyen kişilerden birinin kimliği ortaya çıktı. Fransızca yayın yapan ActuKurde sitesine göre bu kişinin Ömer Güney olduğu iddia edildi. 

İnfazların ardından bir kez ifadeleri alınan ancak çelişkiler tespit edildikten sonra 17 Ocak'ta yeniden ifadeye çağrılan iki kişi gözaltına alınmıştı. Her ikisinin aynı evde kaldıkları iddia edildi. 

Gözaltına alınanlardan biri serbest bırakıldı
 
Fransa'nın başkenti Paris'te üç kadının öldürülmesiyle ilgili gözaltına alınanlardan birinin serbest bırakıldığı bildirildi. 

Perşembe günü gözaltına alınan iki kişiden 39 yaşındaki şüphelinin serbest bırakıldığı belirtildi. 

Sorgu hakiminin, gözaltına alınan 30 yaşındaki şahıs hakkında ise 'terör örgütüyle ilişkili cinayet ve terör örgütüyle işbirliği' suçlamalarıyla soruşturma açılmasını talep edeceği öğrenildi. 

Olayı soruşturan savcının, bugün basın toplantısı düzenlemesi bekleniyor.
 
PALTOSUNDA BARUT İZİNE RASTLANDI

Gözaltı sırasında şüpheliye ait eşyaların da kontrol edildiğini ve siyah parkasının üzerinde barut izi olduğu iddia edildi. Haberde çevredeki güvenlik kameralarında şüphelinin olay günü elinde plastik torbalarla birçok kez binaya girip çıktığının belirlendiği kaydedildi. Öte yandan cinayetlerin işlendiği dairede bulunan bir boş kovanda, öldürülen 3 kadına ait olmayan bir DNA izine rastlandı.