Rusya arızayı giderdi
Moskova çevre bölgesinde bulunan Uzay Kontrol Merkezi'nde kopan fiber kablolar onarıldı ve uzayla bağlantı yeniden kuruldu. Dün arıza gören kablolar nedeni ile Rusya'nın sivil uydular ve Uluslararası Uzay İstasyonu (UUİ) ile bağlantıları kesilmişti.
 Rusya Federal Uzay Ajansı Roscosmos sözcüsü Aleksey Kuznetsov Interfax'a yaptığı açıklamada, "İletişim kabloları onarıldı. Kontrol sistemi normal modunda çalışmalarına başladı." bilgisini verdi.
 Önceki gün merkezden isminin açıklanmasını istemeyen yetkili, "İki saattir sivil uydu ve UUİ ile bağlantı yok. Uzmanlarımız uzaydaki sivil uyduları kontrol edemiyor ve UUİ'deki Rus bölümüne talimat veremiyor. Kabloların kopması yüzünden bu çalışmaları yapamıyoruz. Karadaki görevli uzmanlar uzay mürettebatını görüyor, fakat buna rağmen konuşamıyor ve herhangi bir talimatta bulunamıyor." ifadelerini kullanmıştı.
 Rusya Savunma Bakanlığı Ria Novosti'ye yaptığı açıklamada askeri uydularla herhangi bir operasyon sorunu yaşamadıklarını teyit etmişti.
 Interfax'a açıklamada bulunan kaynak, yaşanan sorunun Uzay Kontrol Merkezi'ndeki çalışmaları ya da askeri olmayan uyduların kontrolünü olumsuz etkilemediğini belirtmişti.
 19 Kasım'da UUİ'den getirilecek 3 astronotla ilgili programda herhangi bir değişiklik olmadığı da kaydedilmişti.
 NASA'dan yapılan açıklamada UUİ ile Rusya'nın bağlantısının kopmasının ciddi bir sorun olmadığı, daha önce de benzer sorunların yaşandığı hatırlatılmıştı.
 CİHAN
  