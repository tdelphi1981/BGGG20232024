Yazar Kinzer Atatürk'ü anlatacak
Türkiye'yi konu edinen Crescent and Star (Hilal ve Yıldız) isimli kitabın yazarı Stephen Kinzer, ABD'de Birleşmiş Milletler (BM) Binyıl Kalkınma Hedefleri'nin Mustafa Kemal Atatürk tarafından geliştirilen ilkelerle ilişkisi üzerine uluslararası bir konferansta Atatürk'ü anlatacak.
Etkinlik, Stevens Teknoloji Enstitüsü ve Işık Binyılı Organizasyonu tarafından düzenlenecek.

Işık Binyılı Başkanı Bircan Ünver, yaptığı açıklamada, konferansı, New York Times'ın Türkiye büro kurucusu olarak da bilinen Boston Üniversitesi Uluslararası İlişkiler Bölümü Profesörü Stephen Kinzer'in vereceğini kaydetti.

Ünver, 'Konferans, Birleşmiş Milletler tarafından 2000 yılı itibariyle hazırlanan Binyıl Kalkınma Hedefleri'ni akademik ve küresel düzeyde tartışılmasına ve aynı zamanda 20. yüzyılın en etkin ve üretken dünya liderlerinden biri olan Mustafa Kemal Atatürk'ün vizyon, ilke ve uygulamalarını incelemeye katkıda bulunacaktır' ifadesini kullandı.

-Başvurular 28 Şubat'ta bitiyor-

New Jersey eyaletinde Stevens Üniversitesi Burchard Auditorium Salonu'nda 19-21 Nisan tarihleri arasında gerçekleşecek konferansın uluslararası akademisyenlerin de katılımına açık olduğunu belirten Ünver, 28 Şubat itibariyle başvuruların sona ereceğini kaydetti.

Ünver, bilim adamı, yazar ve öğrencileri, Atatürk'ün vizyonu, ilkeleri ve başarıları ile kendi çağında az gelişmiş veya gelişmekte olan ülkelere etkisini günümüzle ve özellikle de Binyıl Kalkınma Hedefleri ile ilişkilendirerek bildiri sunmaya davet ettiklerini söyledi.

Bildiri sunmak isteyenlerin internetten event@lightmillennium.org adresine yazabileceği veya Stevens Üniversitesi Profesörü Edward Foster ile efoster@stevens.edu e-posta adresinden irtibata geçebileceği bildirildi.