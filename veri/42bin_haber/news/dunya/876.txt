Alman halkı göçmenler konusunda kararsız
Demografik gelişme ve kalifiye işgücü sıkıntısının yıllardır gündemde olduğu Almanya'da, ülkeye göçü artırabilmek için 'mavi kart' ve yabancı diplomaların tanınması gibi uygulamalara başvuruluyor.
 Emnid adlı araştırma enstitüsünün Bertelsmann Vakfı için yaptığı araştırmaya göre Almanların çoğunluğu Almanya'nın daha fazla göçe ihtiyacı olduğuna inanıyor. Ancak azımsanmayacak bir çoğunluğun da göçmenlerin gelmesinden tedirgin olduğu belirtiliyor.
 En çok dikkat çekici konu ise bu tavrın yaş grubuna göre değişmesi. Örneğin 29 yaşın altındakiler göçün daha avantajlı olduğunu belirtiyor ve özellikle Almanya'da uzun süredir yaşayan göçmenlerin ülkeye yaptığı katkılara saygı duyuyor. Ayrıca bu gruptakiler vatandaşlığa geçişin kolaylaştırılmasından yana. Yaş grupları arasındaki farklılığı gözler önüne seren diğer bir konu ise okuldaki eğitim sorunlarıyla ilgili. 60 yaş ve üstündekilerin yüzde 74'ü okulu göçün en bariz sorunlarının gözler önünde serildiği yer olarak görüyor. 14-29 yaş grubunda ise bu oran yüzde 46.
 Göçün Almanya'ya faydalı veya zararlı olduğu konusunda ise Almanların kafaları karışık. Her on kişiden 7'si göçle uluslararası şirketlerin Almanya'yı tercih edeceğine ve hayatının renkleneceğine inanıyor. Yüzde 62'lik oran ise nüfusun yaşlanmasının bu sayede yavaşlayacağını belirtiyor. Her iki kişiden biri göçle kalifiye işgücü sorununun çözüleceğini ifade ediyor.
 Ancak aynı zamanda üçte ikilik kısım göçten dolayı Almanya'nın sosyal sistemine ek yük geleceğini, göçmenlerin yerli halk arasında çatışmalara ve okullarda sorunlara sebep olacağını söylüyor. Çifte vatandaşlık hakkı verilmesini, Alman vatandaşlığa geçişin kolaylaştırılmasını onaylayanların oranı ise yüzde 50'nin altında.
 Bertelsmann Vakfı'nın uyum konuları uzmanı Ulrich Kober, Mavi Kart'a yapılan başvuruları örnek göstererek, "Açık söylemek gerekirse kalifiye işgücü için Almanya çekici bir ülke değil." diyor. Almanya'nın 'hoş geldin' kültürünün önemini küçümsediğini belirten Kober, demografik gelişmeler göz önünde bulundurulduğunda ülkenin göç ülkesi olmasının kaçınılmaz olduğunu vurguluyor.
 CİHAN
  