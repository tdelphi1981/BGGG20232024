Gece kulübünde yanarak can verdiler: 245 ölü
BREZİLYA'da bir gece kulübünde çıkan yangında ölenlerin sayısı 245'e çıktı.
Ülkenin güneyinde Rio do Sul eyaleti Santa Maria bölgesinde 'Kiss' adlı gece kulübünde havai fişek gösterisinin neden olduğu sanılan yangında ölen 90 kişinin kimliği tespit edildi. İtfaiye yetkilileri toplam kaybı 245 kişi olarak açıkladı. Bu yangın Güney Amerika'da Arjantin'de 2004 yılında yılbaşı kutlamalarında Cramagnon adlı gece kulübünde çıkan ve 290 gencin hayatına mal olan yangından sonra yaşanan en büyük trajedi olarak tarihe geçti.


İtfaiye ve yardım ekipleri olay yerinde çalışmalarına devam ederken, Şili'de Mercosur-Avrupa Birliği zirvesinde olan devlet başkanı Dilma Roussef görüşmelerini iptal ederek, Brezilya'ya döndü. Görgü tanıkları 'Pimenta e seus Comparsas' grubunun şovundan hemen sonra havai fişeklerin patlatılmasıyla birlikte yangının çıktığını bildirdi.


Santa Maria yerel gazetesi O Diario'nun konuştuğu gece kulübünün koruma görevlisi Rodrigo Moura fişeklerin fırlatılmasıyla birlikte kıvılcımlar çıktığını, hemen yangın söndürme aletiyle müdahale ettiğini ama cihazın çalışmadığını anlattı. İsmini açıklamak istemeyen bir kadın tanık, fişeklerin fırlatılmasıyla birlikte korkunç bir çarpma sesi ve ardından çok büyük siyah dumanlar yükseldiğini, insanların panik halinde kaçışmaya başladığını, kendisinin de kapının çok yakınında olduğu için kurtulduğunu söyledi.


Gece kulübünün çıkış kapılarının çok küçük olması ve yangın için yeterli tedbirlerin alınmamış olması trajedinin boyutunu artırdı.