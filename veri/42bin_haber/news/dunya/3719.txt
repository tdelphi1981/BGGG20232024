Sözünün eri
Yeni Papa I. Francisin çocukluk aşkı olduğunu söyleyen Amelia Damonte, Bergolionun kendisine olan aşkını, şu sözlerle anlattı: Bana, Seninle evlenemezsem Papaz olurum diyordu.

‘SENİNLE EVLENMEZSEM PAPAZ OLURUM’ DEDİ 
GEÇMİŞİ, Kişiliği ve 1200 yıl aradan sonra Avrupa dışından seçilmesi ile Vatikan’da ‘İlklerin Papa’sı lakabanı şimdiden alan I. Francis, eski Arjantin Kardinali Jorge Bergoglio’nun hakkında bilinmeyenler günyüzüne çıkmaya devam ediyor. 
Yeni Papa’nın  ilk aşkı da I. Francis hakkında konuştu. Şimdi 76  yaşında olan Amalia Damonte, çocukluk aşkının Vatikan’ın tahtına oturmasını gurur ve heyecanla izliyor. Papa ile henüz 12 yaşındayken birbirlerine aşık olduklarını anlatan Amalia Damonte, evlenme teklifini reddedince Bergoglio’nun hayatını Allah’a adadığını dile getirdi. Damonte, o dönemde  Bergoglio’nun kendisine “ Eğer seninle evlenemezsem, Papaz olacağım” dediğini anlatıyor. 
Mektubu annem yırttı 
Papa’nın büyüdüğü Flores mahallesinde oturan Damonte, “Mektupta bir gün benimle evlenmek istediğini ve olumsuz yanıt vermem halinde, rahip olmak zorunda kalacağını söyledi. Şanslıymış ki ‘hayır’ dedim” dedi.  Damonte, “Bana vurulmuştu. Bizimkisi sakin bir mahalleydi. Birlikte sokakta oynardık. O çok iyi biriydi” dedi. Damonte, “Annem ondan gelen aşk mektubunu yırtmasaydı belki bugün Papa olamazdı” ifadesini kullandı. 
Onun için dayak yedim 
Çocukluklarında, Bergoglio’nun kesinlikle Papa olmak istemediğini, şaka yollu konuştuklarında bile ‘ hayır, istemiyorum” dediğini hatırlayan Damonte, “Gençken, Bergoglio’nu bana yazdığı mektupları beni unutması için cevaplamadım. Babam beni sadece ona kısacık bir not yazdım diye dövmüştü. Ailem ondan ayrılmam için ellerinden geleni herşeyi yaptı” dedi.  Damonte, Papa’nın kendisine yolladığı mektuplarda ev resimleri çizdiğini ve “Evlendiğimizde bana böyle bir ev alacağını söylerdi” diye anlattı. 
‘O küçük bir şeytandı’ 
YENİ PAPA’NIN geçmişi ile igili konuşanlar kervanına ilkokuldaki rahibesi de katıldı. Jorge Bergoglio’nun yıllar önceki günlerini hatırlayan ve şimdi bir okulda yöneticilik yapan Martha Rabino, Yeni Papa’nın çocukluk halini ‘ küçük şeytan’ olarak tanımlayarak, “okulun merdivenlerinden atlayan, zıplayan bir çocuktu “ dedi. Rabino, “O küçük bir şeytandı, her küçük çocuk gibi’ diyerek, “ Kim onun bir gün Papa olacağını bilebilirdi” diye konuştu.