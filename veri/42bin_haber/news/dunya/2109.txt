Japonya'da adalara özel birim
Japonya, Çin ile kriz yaşadığı adaların güvenliği için ayrı bir birim oluşturmaya karar verdi.
Sahil Güvenlik Birimi sözcüsü yaptığı açıklamada, özel birimin 10 devriye gemisinden oluşacağını kaydetti. 600 askerin görev yapacağı birimlerde yer alacak gemilerin bazılarında helikopter de bulunacak. Sözcü, "Çin gemilerinin her gün adaların yakınına gelmesi nedeniyle böyle birim oluşturmak gereklilik haline geldi." diye konuştu. Yeni birimin 3 yıl içinde tamamen faal hale geleceği kaydedildi. 10 gemiden 4'ünün yapım halinde olduğunu, diğer altısının da yapımı için gerekli paranın yeni bütçede ayrıldığı kaydedildi. Yeni birim, Okinava'nın 175 kilometre açığında yer alan İshigaki Adası'nda konuşlandırılacak. Okinava'da 900 kadar sahil güvenlik askeri görev yapıyor.

Pekin ile Tokyo, Doğu Çin Denizi'nde yer alan adalar yüzünden karşı karşıya gelmişti. Tokyo'nun Senkaku diye isimlendirdiği kontrolündeki adaları geçtiğimiz eylül ayında kamulaştırmıştı. Senkaku yerine Diaoyu ismini kullanan Çin ise bu adıma büyük tepki göstermişti. İki ülke krizi aşmak için diplomatik kanallardan görüşmeyi sürdürüyor.