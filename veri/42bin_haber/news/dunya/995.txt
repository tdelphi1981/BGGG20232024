Tanık olarak ifadeye çağırıldı
Rusya Devlet Başkanı Vladimir Putin tarafından görevinden alınan Savunma eski Bakanı Anatoli Serdyukov, yolsuzluk iddialarıyla ilgili tanık olarak dinleniyor.
 Konuyla ilgili açıklama yapan Soruşturma Komisyonu Sözcüsü Vladimir Markin, eski bakanın tanık olarak dinleneceğini ifade etti. Markin, bu sabah tanık olarak ifadesi alınmak üzere Soruşturma Komisyonu’na çağrılan Serdyukov’un soruları yanıtlamayarak binayı terk ettiğini kaydetti.
 İnterfaks ajansına konuşan bir kaynak, Savunma Bakanlığı’nda ortaya çıkarılan yolsuzlukla ilgili önemli isimlerden Yekaterina Smetanova’nın, Serdyukov’un aleyhine ifade verdiğini iddia etti.
 Söz konusu kaynak, Serdyukov’un avukatının olmamasını gerekçe göstererek ifade vermeyi reddettiğini de belirtti. Eski bakanın avukatı ise, Serdyukov’a karşı hiç bir iddianın bulunmadığını belirterek, “Şu anda müvekkilim için hiçbir iddia bulunmuyor.”dedi.
 Serdyukov, bakanlık bünyesinde inşa edilen konut ve gayrimenkullerle ilgili 100 milyon dolarlık yolsuzluk iddiaları yüzünden görevinden alınmıştı. 
  