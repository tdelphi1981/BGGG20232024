İran devrimin 34. yıldönümünü kutlamaya hazırlanıyor
İran'da devrimin 34. yıldönümü kutlamaları çeşitli etkinliklerle sürerken, halka ülke genelinde yapılacak törenlere katılım çağrısı yapıldı. Kutlama komiteleri tarafından organize edilen "Şafakta 10 Gün" etkinlikleri kapsamında yarın 900 kadar ilçe ve eyalet merkezlerinde törenler düzenlenecek.

Ülkede kutlamalarla ilgili radyo ve tv'lerde çeşitli programlar yapılırken, devrimin kazanımları halka aktarılıyor.

Devrime giden sürecin kronolojik olarak verildiği televizyon programlarında, Ayetullah Humeyni liderliğindeki halkın Şah rejimine karşı verdiği mücadeleyle ilgili görüntüler yayınlanıyor.

Resmi kurumların yanı sıra siyasi ve dini liderler ile sivil toplum kuruluşları da kutlama törenlerine kitleler halinde katılmanın önemine dair açıklamalarda bulunuyor.

Bu yıl da milyonlarca kişinin katılmasının beklendiği törenlerde devlet erkanının tam kadro hazır bulunacağı belirtildi.

Bu arada Cumhurbaşkanı Mahmud Ahmedinecad'ın, başkent Tahran'daki Azadi Meydanı'nda yapılacak törenlerde konuşma yapması bekleniyor.