Chavez'e ek tedavi yapılıyor
 
 Hükümet sözcüsü ve Venezuela Enformasyon Bakanı Ernesto Villegas, kanser tedavisinin ardından çıkan komplikasyonlarla mücadele eden Chavez’in solunum enfeksiyonu sorununu atlattığını ve kendisine ek tıbbi tedaviler uygulanmaya başlandığını söyledi. Şili’nin başkenti Santiago’da, 60 ülkenin katılımıyla düzenlenen Latin Amerika-Avrupa Ekonomik Zirvesi’ne verilen aralarda basına açıklamada bulunan Villegas, Chavez’in en erken ne zaman ülkesine döneceğinin belirsizliğini koruduğunu söyledi. 
 TEDAVİNİN NE OLDUĞU SÖYLENMİYOR 
 
 Chavez’e uygulanan ek tıbbi tedavilerin neler olduğu konusuna açıklık getirmeyen Villegaz, "Venezuela Devlet Başkanı Yardımcısı (Nicolas) Maduro, Chavez’in haftalar içinde ülkeye döneceği kanısında. Ancak Devlet Başkanı’nın sağlığına kavuşması konusunda kesin bir tarih vermek istemiyoruz" dedi. Villegas’ın basın mensuplarına okuduğu, Chavez’in 11 Aralık’ta geçirdiği kanser ameliyatına ilişkin sağlık raporunda şu ifadeler yer aldı "Leğen kemiğindeki kötü huylu lezyonu almak için yapılan karmaşık cerrahi müdahale ve sonrasında ortaya çıkan şiddetli ve ağır komplikasyonların üzerinden geçen 45 gün içinde hastanın genel değerlendirmesi olumludur. Halen solunum eksikliği sorunu bulunmasına ve bunun için gerekli tedavi uygulanmaya devam ediyor olsa da hastadaki ciddi solunum enfeksiyonu sorunu aşılmıştır". 
 Villegaz, sağlık durumunda kaydedilen düzelmenin ardından Chavez’e, "esas hastalığın tedavisine yönelik tıbbi tedavinin, ameliyatın tamamlayıcısı olarak uygulanmaya başladığını" belirtti.
  