Vergi kaçakçılığıyla mücadele sözü
Almanya'da Sosyal Demokratların (SPD) başbakan adayı Peer Steinbrück, vergi kaçakçılığıyla mücadele konusuyla seçmenlerin oylarına talip.
 SPD yönetimi ve Steinbrück, “Vergi kaçakçılığına karşı "Braunschweig Beyannamesi" adı verilen vergi kaçakçılığına karşı mücadele planını tanıttı. Beş maddeden oluşan plana göre Steinbrück hükümete geçerse ulusal ve uluslararası platformda vergi kaçakçılarına kesilen cezanın ağırlaştırmasını sağlayacak.
 Steinbrück, SPD Genel Başkanı Sigmar Gabriel ve Aşağı Saksonya başbakan adayı Stephan Weil, “Vergi kaçıranlar vatandaşların üzerinden geçiniyor.” mesajını verdi. SPD'nin hazırladığı rapora göre Almanya'da yılda 150 milyar Euro kaçırılıyor. Bu rakam tüm vergilerin yüzde 16'sına tekabül ediyor. Vergi kaçıranların ortaya çıkarılması amacıyla ülke genelinde soruşturma yapmak için özel timlerin oluşturulmasını gündeme getiren yazıda şu detaylar yer alıyor: “Vergi kaçakçılığıyla mücadele eden savcılara daha fazla yetki verilecek. Zaman aşımı uygulamasında değişiklik yapılarak süre uzayacak. Vergi kaçakçılığına göz yuman veya destekleyen Alman veya Almanya'da şubesi olan yabancı bankalara karşı lisans iptaline kadar varan cezalar uygulanacak. Vergi kaçakçılığına karşı daha etkin mücadele etmek için Avrupa ve uluslararası bazda işbirliği artırılacak.”
 MAAŞ İTİRAZINI GERİ ALDI
 Steinbrück, ‘başbakan maaşı' tartışmasında ise geri adım attı. Başbakanın maaşının az olduğu açıklamalarının hatalı olduğunu kabul eden başbakan adayı, bu sözleri söylediğinde tartışma başlayacağını önceden tahmin etmesi gerektiğini ama bunu başaramadığını kaydetti. SPD'li politikacı, “Çünkü başbakanın maaşının az olduğunu daha önce birçok kişi dile getirmişti.” ifadelerini kullandı.
 Kamuoyu yoklamalarında yeterli desteği bulamayan Steinbrück, tavrında değişikliğe gitmeyeceğini vurguladı. Karşılaştığı vatandaşların yapmacık cevaplar veren politikacı istemediklerini aktardıklarını kaydeden SPD'li başbakan adayı “Düşündüklerimi olduğu gibi söylüyorum.” dedi. 
  