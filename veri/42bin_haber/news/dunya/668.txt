ABD'de idam
ABD'nin Oklahoma eyaletinde 19 yıl önce bir çifti öldüren Meksikalı mahkumun cezası, zehirli iğneyle infaz edildi.
38 yaşındaki George Ochoa, Temyiz Mahkemesi'nin idam cezasını durdurma talebini geri çevirmesinden bir gün sonra idam edildi.

Ochoa, son sözleri sorulduğunda masum olduğunu söyledi.

Meksikalı mahkumun ailesinin ve avukatlarının infazı izlemeye gelmedikleri belirtildi.

Ochoa, 12 Temmuz 1993'te Oklahoma City'de 38 yaşındaki Francisco Morales ile 35 yaşındaki Maria Yanez'i öldürmekten suçlu bulunmuştu. 12 kez vurulan Morales ile 11 kez vurulan Yanez'in 3 çocuğunun, cinayet sırasında evde olduğu belirlenmişti.

Ochoa'nın avukatları, müvekkillerinin akli dengesinin yerinde olmadığı için yargılanamayacağını ileri sürmüş, ancak yapılan tetkiklerde Ochoa'da cezai ehliyetinin bulunduğuna karar verilmişti.

Ochoa ile birlikte tutuklanan 37 yaşındaki Osbaldo Torres de idama mahkum edilmiş, ancak 2004 yılında dönemin Oklohama Valisi Brad Henry tarafından ölüm cezası ömür boyu hapse çevrilmişti.