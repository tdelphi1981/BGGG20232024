Cinayeti bu ilaç mı işlettirdi?
Sevgililer gününde kız arkadaşı Reeva Steenkamp'ı öldüren Pistorius'un cinayeti 'steroid' etkisiyle işlediği iddia edildi.
Sevgililer gününde kız arkadaşı Reeva Steenkamp'ı silahla vurarak öldüren Güney Afrikalı ampute atlet Oscar Pistorius'un davasında yeni iddialar ortaya atıldı. Ünlü İngiliz gazetesi Daily Mail'in haberine göre Pistorius, steroid kullanmış olabilir ve bu steroidler onu öfke nöbetine sokmuş olabilir. Polis, ünlü sporcunun cinayet öncesi performans artırıcı olarak bilinen bu ilaçlardan kullanmış olabileceği şüphesinden endişeleniyor. Hacettepe Tıp Fakültesi Endokrinoloji ve Metabolizma Bilim Dalı'ndan Prof. Dr. Okan Bület Yıldız, katı kurallar olmasına rağmen steroidlerin olimpiyat sporcuları arasında yaygın olarak kullanılabildiğine değinerek bu ilaçların öfke nöbetlerine yol açabileceğini vurguladı. 

YASAK AMA KULLANIMI YAYGIN
Prof. Dr. Yıldız, "Testosteron ve diğer anabolik steroidler doktor önerisiyle başta erkeklik hormonu eksikliği olmak üzere çeşitli hastalıkların tedavisinde kullanılır. Ancak iskelet kası gelişimi üzerindeki etkileri nedeniyle bu tip ajanlar geliştirme sporuyla uğraşanlar başta olmak üzere profesyonel ve amatör sporcular tarafından da performans artırma amaçlı kontrolsüz olarak kullanılabilmektedir. Anabolik steroidlerin suistimal edilmesi ve aşırı dozda alınması, öfke nöbetleri, sinirlilik, endişe, duygudurm dalgalanmarı ile ilişkili bulunmuştur. Ayrıca, kolesterol düzeyinde artış, erken yaşta kalp krizi ya da felç geçirme, büyüme çağındaki çocuklarda kemik uzamasının durması gibi durumlara da neden olabilir. Anabolik steroid kullanımı, yarışlardan ömür boyu men edilmeye kadar cezalara neden olabilmekle birlikte olimpiyat sporcuları arasında yaygındır. Bu tip hormonlardan testosteron ve dihidrotestosteron sporcudan alınan kan örneklerinde gösterilebilir. Ama birçok diğer sentetik steroid, alındıktan sonra kanda hızlı yıkılmaları nedeniyle kan ölçümlerinde saptanamayabilir" dedi.