Son kez kozlarını paylaşacaklar
ABD Başkanı Barack Obama ve Cumhuriyetçi Parti'nin başkan adayı Mitt Romney, bugün son kez televizyonda açık oturuma çıkacak.
 ABD Başkanı Barack Obama ve Cumhuriyetçi Parti'nin başkan adayı Mitt Romney, ekranları başındaki on milyonlarca Amerikalı seçmenin önünde bu sefer dış politika alanında kozlarını paylaşacak.
 CBS televizyonundan Bob Schieffer'in moderatörlüğünü yapacağı 90 dakikalık münazarada iki adaya, Amerika'nın dünyadaki rolü, Afganistan'daki savaş, İsrail ve İran, Ortadoğu'daki değişim süreci, terörizm ve Çin'in yükselişi şeklindeki 6 başlıkta sorular yöneltilecek.
 Son münazaranın ardından, adayların önünde iki hafta gibi kısa bir süre olacak. Yani seçimin kaderini değiştirmek için artık manevra yapacak zaman kalmayacak.
 Anketlere göre, Obama ile Romney, oy kullanması beklenen seçmenlerin desteği bakımından yüzde 47'şer oy oranıyla yarışı başa baş götürüyor.
 Son münazaranın ardından anketlerden nasıl sonuçlar çıkacağı ise merak konusu.
  