Almanya'dan PKK'ya bir dava daha
Almanya'da terör örgütü PKK'ya yönelik önemli adımlar atılıyor.
Almanya'da ceza kanununda yapılan değişiklikten sonra, Almanya dışında olsalar bile, 'terör örgütü' olarak kabul edilen örgütlerin üyelerine, örgüte yardım ve yataklık yapanlara yargı yolu açılmıştı. Hamburg ve Düsseldorf'tan sonra Stuttgart'ta bir kişiye terör örgütü PKK'ya üyelikten ve PKK'ya militan kazandırma faaliyetlerinden dava açıldı. 

Federal Başsavcılık'tan yapılan açıklamada 35 yaşındaki Metin A'nın terör örgütü PKK'ya üyelikten Stuttgart Eyalet Yüksek Mahkemesi'nde yargılanacağını belirtildi.Savcılık, Türk vatandaşı olan Metin A.'nın 2008'in Mart ayından Temmuz 2011'e kadar Berlin'de ve daha sonra federal ve Avrupa düzeyinde PKK'nın Avrupa'daki gençlik yapılanması KomalenCiwan'da (KC) faaliyetlerde bulunduğu kaydedildi. Metin A.'nın özellikle Berlin'de gençleri PKK'ya yönlendirmekle uğraştığı ifade edildi. Terör örgütü üyesi Metin A.'nın bunun yanında insanları PKK kamplarına teşvik ettiği öğrenildi. 

Savcılık yaptığı açıklamada Metin A.'nın PKK'nın Ekim 2008'den itibaren gençlik yapılanması KC'nın Avrupa organizasyonunda önemli görevler yürüttüğü ve önemli kararlar aldığı, buna ek olarak alınan kararların uygulanmasından sorumlu olduğu bilgilerine yer verildi. PKK'nın gençlik yapılanması KC'nın gençlerin beyinlerinin yıkanması ve yönlendirilmesiyle ilgili birçok eğitim programına yönetici konumunda katıldığı tespit edildi. 20 Temmuz 2011'de İsviçre'de tutuklanan Metin A., 1 Kasım 2012'de Almanya'ya iade edilmişti. Federal Savcılık PKK'nın özellikle Almanya ve Avrupa'da terör örgütü üyelerinden maddi destek ve PKK kamplarına elaman kazandırma faaliyetlerini yürüttüğünü kaydetti. Gençlik yapılanması KC'nın PKK'nın Avrupa'daki önemli gençlik organizasyonlarından birisi olarak biliniyor. Özellikle PKK'ya eleman kazandırma çalışmaları yapmasıyla dikkat çekiyor.

PKK'NIN KASASININ DAVASI DÜSSELDORF'TA GÖRÜLECEK

Federal Savcılık, geçtiğimiz Şubat ayındada terör örgütü PKK'nın Avrupa'da para trafiğini yönettiği belirtilen Abdullah S. adli kişiye dava açmıştı. Dava, Düsseldorf Yüksek Eyalet Mahkemesi'nde görülecek. Türkiye Cumhuriyeti vatandaşı Abdullah S., Avrupa'da Haziran 2003'ten Haziran 2004'e kadar PKK'nın para trafiğini yönetmekle suçlanıyor. Kod adı "Hamza" olan 46 yasındaki Abdullah S.'nin daha sonra Kuzey Irak'a geçerek PKK yönetimi içerisinde yer aldığı belirtiliyor. Abdullah S.'in 2007-2010 yıllarında PKK'nın Avrupa çapındaki malî faaliyetlerini yönettiğine de dikkat çekiliyor. Almanya'da başta olmak üzere Avrupa genelinde bağış ve aidat topladığı belirtilen Abdullah S.'nin organizasyonlar düzenlediği, PKK için para temin ettiği ifade ediliyor.

PKK'YA ÜYELİKTEN İLK CEZA HAMBURG'DA VERİLDİ

Terör örgütü PKK üyesi olmakla suçlanan Ali İhsan Kıtay'a, yine geçtiğimiz Şubat ayında 2,5 yıl hapis verildi. Hamburg Eyalet Yüksek Mahkemesi'nin kararı PKK'ya karşı Almanya'da verilen ilk hapis cezası anlamına geliyordu. PKK'lı Ali İhsan Kıtay hakkında savcılık ise iddianamesinde, 2007 ila 2008 yılları arasında Hamburg, Kiel, Bremen ve Oldenburg kentlerinden sorumlu olduğunu tespit ettiği terörist için 3,5 yıl ceza istemişti. Ali İhsan Kıtay'ın söz konusu bölgelerde PKK adına haraç topladığı ve protesto gösterilerinin organizasyonunda görev aldığı ifade edildi. Kıtay'ın Nisan 2008 ile Eylül 2008 tarihi arasında Irak'ın kuzeyine gidip geldiğinin tespit edildiği bildirilmişti.