1 milyon dolar değerinde elmas bulundu
Rusya'nın elmas üretim şirketi Alrosa 145,44 karat ve 1 milyon dolar değerinde tek parça elmas buldu.
Sarımsı tonda olan elmasın Rusya'nın en soğuk bölgesi Yakutya'daki madenlerde keşfedildiği, büyüklüğünün de 35x20x26 mm olduğu belirtildi.

Alrosa şirketi Eylül ayında da 1,5 milyon dolar değerinde tek parça bir elmas bulmuştu. 

Alrosa'ya ait Yubileynaya elmas madeninde 888.15 karat olarak bulunan elmas, Rusya'da tek parça halinde üretilen dördüncü büyük elmas olmuştu.

Rusya dünyanın elmas madenlerinin en büyüğüne sahip. Ülkedeki üretimin yüzde 97'sini ise Alrosa gerçekleştiriyor. Alrosa tek başına dünya elmas üretiminin yüzde 25'ini gerçekleştiriyor.

2011'de şirket 34,6 milyon karat elmas üretimi ile 4,45 milyar dolarlık satış yaptı. 2012 tahmini rakamları henüz açıklanmasa da, 34,4 milyon karat üretim ve 4,5 milyar dolarlık gelir bekleniyor.