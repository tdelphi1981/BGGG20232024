Taliban'a hava operasyonu: 13 ölü
Pakistan'ın Orakzai bölgesinde düzenlenen hava operasyonlarında 13 Taliban üyesi öldürüldü. Bölgenin yerel yönetim yetkilisi Numan Ali Şah, yukarı Orakzai'nin Momzai bölgesindeki Taliban sığınak ve kamplarına gerçekleştirilen hava bombardımanında 13 kişinin öldüğünü, çok sayıda kişinin de yaralandığını söyledi.

Hava saldırısında dört sığınak ve kampın tamamen tahrip edildiğini bildiren Şah, Taliban üyelerinin Hayber bölgesinin dağlık alanlarına kaçmaya başladığını belirtti.

Öte yandan, Afganistan sınırındaki Tirah Vadisi'nde Taliban ile Ensar-ul İslam grupları arasında iki haftadır devam eden çatışmalarda 9 kişinin öldüğü açıklandı.