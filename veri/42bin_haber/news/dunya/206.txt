Libya'da göstericiler parlamento binasına girdi
Libya'da yeni kurulan hükümete yönelik güven oylaması, göstericilerin parlamento binasına girmesi nedeniyle ertelendi.
 Oturuma başkanlık eden Libya Geçici Ulusal Konsey Başkanı Muhammed el-Magarif, yeni kurulan hükümeti protesto etmek için göstericilerin parlamento binasına girmesinin ardından oylamayı erteleme kararı aldı.
          
 Magarif, erteleme kararından önce yaptığı açıklamada, ''Yeni hükümet için güvenoyu işlemine devam etmek istesem de bunun ne tür sonuçlara yol açacağını biliyorum'' dedi.
          
 Libya'da yeni hükümeti kurmakla görevlendirilen Ali Zeydan, dün güvenoyu almak üzere oluşturduğu kabineyi Meclis'e sunmuştu. Zeydan'ın kabinesinde 3 başbakan yardımcılığı ile 27 bakanlık bulunuyor.
          
 AA