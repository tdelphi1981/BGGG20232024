Mısır'da 8 katlı bina çöktü: 3 ölü
 
 Mısır’ın İskenderiye kentinde 8 katlı binanın çökmesi sonucu 3 kişinin öldüğü, 6 kişinin yaralandığı bildirildi. Mısır Sağlık Bakanı Muhammed eş-Şerkavi yaptığı açıklamada, olayı doğrulayarak, ölü ve yaralı sayısının artmasından endişe ettiğini ifade etti. 
 Binanın sabahın erken saatlerinde çöktüğünü aktaran Şerkavi, "Olay esnasında bina sakinlerinin çoğunun uyuduğu tahmin ediliyor. Enkaz altında hala onlarca insan var" dedi. 
 Sivil savunma örgütlerinin enkazı kaldırmak için çalışmalarına devam ettiğini dile getiren Sağlık Bakanı Şerkavi, 10 ambulansın, yaralıların çevre hastanelere nakli için bölgede hazır bekletildiğini söyledi. Yetkililer, binanın çökme nedeni hakkında ise henüz bir açıklama yapmadı. 
 BİNA TEMELSİZ YAPILANMIŞ 
 Çevre binalarda yaşayan semt sakinleri, yaklaşık 24 ailenin barındığı 8 katlı binanın sadece 5 yıl önce inşa edildiğine dikkati çekerek, binanın temelsiz yapılanmasından kaynaklanan sorunlardan dolayı çöktüğünü öne sürdü. 
 Mısır İskan Bakanlığı daha önce yaptığı açıklamada, İskenderiye kentindeki temelsiz yapılanma ve özellikle 25 Ocak Mısır devriminden sonra kaçak inşaatların arttığını belirtmişti. Mısır’da resmi verilere göre, eksik malzeme, temelsiz yapılar ve kaçak kat inşaatlarından dolayı sık sık bina çökmeleri yaşanıyor. 
 AA