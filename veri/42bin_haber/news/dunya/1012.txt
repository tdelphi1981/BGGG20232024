Brezilya'dan Filistin'e destek
Ortadoğu'da yaşanan problemler konusunda dünyanın en duyarlı ülkelerinden birisi olan Brezilya, Filistin'le ilişkilerini geliştiriyor.
 İki ülke arasında geçtiğimiz yıllarda imzalanan işbirliği anlaşması dün Brezilya meclisinde yapılan oylama ile birlikte yürürlüğe girdi. Güney Amerika'nın en büyük ülkesi olan Brezilya, bu anlaşma ile Filistin'e verdiği desteğe resmi kimlik kazandırdı.
 Anlaşma, Brezilya'nın Filistin'de yürüttüğü imar çalışmalarına ek olarak tarım, sağlık, eğitim ve spor konularında işbirliğini mümkün kılıyor. Devletin yanı sıra özel sektör ve sivil toplum kuruluşlarının da aktif halde çalışmalarını öngören anlaşma gereği Filistin konusunda diğer ülkelerle ortak çalışma yürütülebilecek. Anlaşmada ayrıca, tayine tabi personele vize kolaylığı getirilmesi, çifte vergilendirmenin kaldırılması, kriz durumlarında ülkeye geri dönüşlerin kolaylaştırılması gibi ticari ve siyasi ilişkileri kolaylaştırmayı öngören maddeler yer alıyor.
 Filistin ile ilişkilerine 2004 yılında Ramallah'ta ofis açarak başlayan Brezilya, son yıllarda her fırsatta bu ülkeyle iletişimini artırmanın yollarını arıyor. 2006 yılından itibaren bölgenin güvenliği ve geleceği ile ilgili uluslararası konferanslara aktif olarak katılan Brezilya, İsrail ile de görüşerek Ortadoğu sorununa çözüm arıyor. Brezilya'nın eski popüler lideri Lula'nın 2010 yılında gerçekleştirdiği Filistin ziyaretinin ardından son olarak Brezilya Dışişleri Bakanı Antonio Patriota'nın geçtiğimiz aylarda İsrail'e arabuluculuk teklif etmesiyle gündeme gelen ikili ilişkiler, yapılan bu anlaşma ile zirveye ulaştı. Filistin lideri Mahmud Abbas'ın iki kez ziyaret ettiği Güney Amerika ülkesi mümkün olan her platformda Filistin'e verdiği desteği yineliyor.