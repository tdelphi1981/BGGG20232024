Yeni hükümeti kuracak
Hollanda'da Liberal Parti (VVD) ile İşçi Partisi (PvdA) arasında varılan koalisyon anlaşmasından sonra parlamentonun alt kanadı Temsilciler Meclisi, VVD lideri ve geçici Başbakan Mark Rutte'ye yeni hükümeti kurma görevi verdi.
 Meclis tarafından resmi olarak görevlendirilen Rutte, ilk önce Kraliçe Beatrix'i ziyaret ederek yapacağı çalışmalar hakkında bilgi verdi. Rutte, ardından kabinede yer alacak iki partinin üzerinde anlaşmaya vardığı isimlerle görüşmeye başladı.
          
 Hollanda'da şimdiye kadar hükümetleri kurma görevini Kral ya da Kraliçe veriyordu, ancak Mart ayında yapılan yasal değişiklikle bu yetki meclise devredilmişti.
          
 Güne, PvdA adına Başbakan Yardımcılığı'nın yanı sıra Sosyal İşler ve Çalışma Bakanlığı yapacak olan Amsterdam Belediye Başkanı Yardımcısı Lodewijk Asscher ile görüşerek başlayacak Rutte, ardından yeni kurulacak İskan ve Kamu Hizmetleri Bakanlığı görevini yürütmesi beklenen VVD Meclis Grup Başkanı Stef Blok ile bir araya gelecek.
          
 Yeni kabinede 13 bakan, 7 de devlet bakanlığına denk gelen müsteşar görev yapacak. İki partinin daha önce vardığı anlaşmaya göre, VVD 7 bakan, 3 müsteşarlık, PvdA ise 6 bakan ve 4 müsteşarlık alacak.
         
 Cumartesi gününe kadar kabinede yer alacak tüm adaylarla görüşmeyi planlayan Rutte'nin oluşturacağı hükümetin, Pazartesi gün yemin ederek göreve başlaması bekleniyor.
          
 Mark Rutte, yemin törenin ardından iki günlük Türkiye ziyaretine çıkacak. Rutte, 5-7 Kasım tarihlerini kapsayan Türkiye ziyaretine büyük ihtimalle yeni hükümetin başbakanı olarak katılacak.
          
 AA
  