"Türkiye her türlü övgüyü hakediyor"
Somali Devlet Başkanı Hasan Şeyh Mahmud, Türklerin, uluslararası sivil toplum örgütleri mensuplarının bile Somali'de kalmadığı bir zamanda Somali'de bulunduğunu belirterek, 'Türkiye'nin Somali'de büyükelçilik, askeri ataşelikleri var. Türkler Somali'de çalışıyor, yaşıyor, öğretiyor, inşaatlar yapıyor. Somut projeler ortaya koyuyorlar. Türkiye her türlü övgüyü hak ediyor' dedi.
Mahmud, Washington'daki düşünce kuruluşu Center for Strategic & International Studies'te (CSIS) düzenlenen forumda konuştu.

Sorular bölümünde Somalili bir izleyici, yazar Marry Harper'in 'Türkiye ve Türk halkı, ABD ve diğer uluslararası toplumun 20 yılda yaptığını 1 yılda yaptı, olağanüstü bir iş yaptı' ifadesini hatırlatarak, 'ABD ve uluslararası toplumun da Türk modelini kullanmaları hakkında düşünceniz nedir? Çünkü bu çok başarılı bir model' yorumunda bulundu.

Mahmud da izleyicinin yorumuna katıldığını belirterek, Türkiye'nin Somali'de yapmak istediğini söylediği her şeyi gelip yaptığını ve bunlar için de birçok batılı ülke gibi kısıtlamalar koymadığını söyledi.

Başbakan Recep Tayyip Erdoğan ve ailesi başta olmak üzere Türk liderlerin, hiç kimsenin gelmediği Somali'yi bizzat ziyaret ettiğini belirten Mahmud, Türk Hükümeti'nden bakanların da düzenli şekilde Somali'yi ziyaret edip, Türkiye'nin yürüttüğü projelerin gelişimini takip ettiğini dile getirdi.

Mahmud, 'Somut projeler ortaya koyuyorlar. Afrika'daki en modern hastanelerden birini inşa ediyorlar, içinde tüm gerekli malzemeler ve araç-gereçlerle 200 yataklı bir hastane olacak, yine 100 yataklı çocuk hastanesi, engelliler için de 100 yataklı hastane yapıyorlar, okul ve yollar inşa ediyorlar. Bunlar bahsettiğim bazı projeler, birçok projeleri var' dedi.

Türklerin, uluslararası sivil toplum örgütleri mensuplarının bile Somali'de olmadığı bir dönemde Somali'de bulunduklarını ve orada yaşadıklarını dile getiren Mahmud, TİKA'nın çalışmalarından bahsetti ve 'Türkler Somali'deler ve orada çalışıyorlar, öğretiyorlar, kendi arabalarını kullanıyorlar, inşaatlar yapıyorlar, orada yaşıyorlar, büyükelçilikleri, askeri ateşelikleri orada. 2 yılda sadece 1 Türk iş adamının gidilmemesi gereken yerde bulunduğu için öldürülmesi vakası dışında Türklerin başına hiçbir kaza gelmedi' dedi.

Başkent Mogadişu cadde ve sokaklarının da Türkiye'nin sağladığı destekler dolayısıyla artık daha temiz olduğunu anlatan Mahmud, izleyicinin yorumunu ima ederek, 'Evet doğru, Türkiye bu övgüyü fazlasıyla hak ediyor' dedi.