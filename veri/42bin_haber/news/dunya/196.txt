BM'den Myanmar için çağrı
BM Mülteciler Yüksek Komiserliği (BMMYK), Myanmar'ın Arakan (Rakhine) eyaletinde son günlerde yeniden alevlenen şiddet olaylarına dikkati çekerek, bölgede ihtiyacı olanlara yardım ulaştırılmasının önemini vurguladı.
 BMMYK sözcüsü Adrian Edwards, Cenevre'de gazetecilere yaptığı açıklamada, "Bölgede daha fazla şiddetin önlenmesi için acilen asayişin tesis edilmesi ve ihtiyacı olanlara yardım ulaştırılmasının sağlanması" gerektiğini söyledi.
          
 Edwards, geçen hafta sonu Myanmar'ı ziyaret ettiklerini ve bölgede yerinden edilenlerin çoğunun ulaşılması bir hayli zor bölgelerde bulunduğuna işaret etti.
          
 BMMYK'nın da bölgeye yardım gönderdiğini belirten Edwards, "komşu ülkelere, Arakan eyaletindeki huzursuzluklardan korunmaya çalışan insanlar için sınırlarını açık tutması" çağrısında bulunarak, hükümetlere bu insani krizle baş edebilmek için gereken desteği vermeye hazır olduklarını da kaydetti.
          
 Myanmar'da 21 Ekim'de Rakhine'de yeniden alevlenen çatışmalar, çok sayıda kişinin ölümüne ve 4600 civarında evin yanmasına neden oldu, çoğu Müslüman 28 bin civarında kişi evini terk etmek durumunda kaldı.
          
 AA
  