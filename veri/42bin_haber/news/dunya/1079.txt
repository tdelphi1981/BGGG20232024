Makedon polisi araç filosunu yeniledi
Makedonya'da polisin kullandığı ve yakıt tüketimi fazla olan araçların yerine yeni polis otomobilleri alındı.
Başkent Üsküp'te, İçişleri Bakanlığı tarafından alınan 150 yeni polis aracı için tanıtım töreni düzenlendi. Yeni polis araçlarının tanıtımına, Başbakan Nikola Gruevski, İçişleri Bakanı Gordana Yankulovska, üst düzey yetkililer ve çok sayıda polis katıldı.

Başbakan Gruevski ve İçişleri Bakanı Yankulovska, polisin hizmetine sunulan yeni araçları inceleyerek, yetkililerden bilgi aldı.

Tanıtımın ardından konuşan İçişleri Bakanı Yankulovska, yeni araçların hem ekonomi hem de güvenlik açısından polise ve ülkeye daha büyük katkı sağlayacağını söyledi.

Eski araçların 100 kilometrede 16 litre benzin tükettiğini ve yıllık bakım masraflarının da 6 bin avroyu aştığını vurgulayan Yankulovska, "Yeni araçlarımız ise 100 kilometrede 6 litre mazot tüketiyor. Bunun yanı sıra ilk üç yıl bakım masrafları da ücretsiz yapılacak. Hepsinden önemlisi yeni araçlarda güvenlik en üst düzeyde" diye konuştu.

Eski polis araçlarının büyük bölümünün ihaleyle satışa çıkartılacağını belirten Yankulovska, kullanabilecek araçların ise bakanlık bünyesinde kalacağını ifade etti.

İçişleri Bakanı Gordana Yankulovska, yeni alınan polis araçlarının büyük bölümünün başkent Üsküp'te kalacağını, yapılacak tespitler sonucunda diğer şehirlerdeki polis araçlarının da yenileneceğini kaydetti.

Makedonya'da polis tarafından şimdiye kadar kullanılan araçlar, gerek yakıt tüketimi gerekse yüksek bakım masrafları nedeniyle sıkça eleştiriliyordu.