Müslümanları memnun etti
Almanya Federal Meclisi, önceki gün kabul ettiği yasayla sünneti tekrar yasal hale getirdi.
  Meclis'in bu kararı Müslümanları memnun ederken, kararın başka olumlu sonuçları da olduğuna dikkat çeken İslami kuruluşların yöneticileri, "Yasa koyucu sünnete yasal güvenlikle hukuki barışı sağladı. Meclis bu kararıyla, sünnet üzerinden Müslüman ve Yahudilere yönelik karalamalara da son vermiş oldu." açıklamasını yaptı.
  
 Almanya'da dini amaçlı sünneti tekrar legal hale getiren yasanın Federal Meclis'te kabul edilmesi Müslümanları memnun etti. Konuyla ilgili birer açıklama yapan İslami kuruluşlar, düzenlemeyi selamladıklarını açıkladı. Almanya'da dini gerekçeli sünnet, Köln Eyalet Mahkemesi'nin sünneti "adam yaralama" suçu kapsamına alan kararından sonra fiilen durmuştu. Almanya'da yaşayan Müslüman ve Yahudileri direk olarak etkileyen gelişme üzerine Federal Adalet Bakanlığı, sünneti yeniden yasal hale getirmek için bir yasa tasarısı hazırlamış, tasarı önceki gün Federal Meclis'te büyük bir oy çokluğu ile kabul edilmişti.
 YASA, KARALAMA KAMPANYALARINI SONA ERDİRECEK
 İslam Toplumu Milli Görüş (İGMG) Genel Başkan Yardımcısı Mustafa Yeneroğlu, yasanın insanlara sünnet ile ilgili gerekli hukuk güvenliğini sağladığını söyledi. Köln Eyalet Mahkemesi'nin, sünneti müessir fiil (yaralama) olarak değerlendirmesinden bu yana Müslümanlar ve Yahudiler arasında yargıya karşı hukukî bir itimatsızlık oluştuğunu ifade eden Yeneroğlu, "Ancak Federal Meclis, Alman Medenî Kanunu?nda yer alan velayet hakkı düzenlemeleri kapsamında küçük bir değişiklik yaparak ve bu konuda nispeten hızlı davranarak meseleye bir çare bulmuştur." diye konuştu. Kararın başka sevindirici yönleri de olduğunu kaydeden Yeneroğlu, belirli çevreler tarafından Müslüman ve Yahudileri karalamaya yönelik sünnet tartışmalarının Federal Meclis?in bu kararıyla sona erdiğini kaydetti. Mustafa Yeneroğlu, "Umuyoruz ki, bir bütün olarak değerlendirildiğinde iyi düşünülmüş olan ancak bazı kısımlarında hâlâ belirsizlikler barındıran düzenleme, farklı yorumlamalardan dolayı farklı uygulamalara yol açarak bizleri tekrar hukukî bir güvensizliğe itmez." ifadelerini kullandı.
 YANLIŞ KARAR ONURLU ŞEKİLDE SONLANDIRILDI
 "ZMD, Federal Meclis'in kararını selamlıyor." başlıklı bir açıklama yapan Almanya Müslümanlar Merkez Konseyi (ZMD) Başkanı Aiman Mazyek ise sünnete cezayı kaldıran yasanın 434 gibi büyük bir oy çoğunluğu ile kaldırıldığına dikkat çekti. Mazyek, "Nihayet Köln'deki yanlış karar onurlu şekilde sonlandırıldı. Yasa koyucu yasal güvenliği ve bununla da hukuki barışı sağladı." dedi.
 YENİ YASA POLEMİK KONUSU YAPILMAMALI
 Avrupa Türk İslam Birliği Genel Başkanı İhsan Öner ise Federal Meclis'in sünnet kararının, Müslümanları olduğu kadar Almanya'yı da rahatlattığını vurguladı. Aylardır devam eden sünnet tartışmalarına Federal Meclis'in bu kararıyla nokta koyduğunu söyleyen Öner, "Başta Sayın Başbakan Merkel ve Federal Adalet Bakanı Leutheuser-Schnarrenberger olmak üzere, bu yasa teklifini meclise getiren ve lehte oy kullanan milletvekillerini tebrik ediyor ve kendilerine teşekkür ediyorum. Bu karar Müslüman ve Yahudi azınlığını rahatlattığı gibi Almanya'yı da dünyada sünneti yasaklayan tek ülke olmaktan kurtarmıştır. Bu karar üzerinden özellikle Almanya Müslümanlarına karşı mesnetsiz saldırıların da son bulmasını ümit ediyorum. Temennimiz yeni yasanın başka türlü istismar ve polemik konusu yapılmamasıdır." dedi.
 CİHAN
  