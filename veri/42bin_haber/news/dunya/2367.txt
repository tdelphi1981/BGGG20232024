Ermeni lider: Saldırının ardında Rusya var
Ermenistan cumhurbaşkanı adaylarından Paruyr Hayrikyan'ın, uğradığı silahlı saldırı sonrasında sağlık durumunun iyiye gittiği belirtildi.
Erivan'da silahlı saldırıya uğrayan, cumhurbaşkanlığı seçimleri adaylarından Milli İrade Birliği Başkanı Paruyr Hayrikyan, uğradığı silahlı saldırının ardından, ilk kez basına açıklamada bulundu.

Yoğun bakımdan çıkartılarak normal odaya alınan Hayrikyan, saldırıdan "Rus emperyalizmi"ni sorumlu tuttu. Kendisine ateş edenin yüzünü gördüğünü ve Ermeni olduğunu düşünmediğini kaydeden Hayrikyan, Rusya'nın hiçbir zaman Ermenistan'ın güçlenmesini istemediğini öne sürdü.

Hayrikyan, seçim çalışmalarında "Ermenistan'ın gelişmesi için Avrupa yolunun bir alternatifi olmadığı" yönündeki açıklamaları nedeniyle saldırıya uğradığını savundu.

Sovyetler Birliği döneminde muhalefet saflarında yer alan Hayrikyan, 17 yılını hapishanelerde geçirdikten sonra, Etiyopya'ya sürgüne gönderilmişti.

Saldırıya ilişkin ABD Dışişleri Bakanlığı'ndan "kınama" açıklaması gelirken, Rusya'dan bir tepki gelmedi.

Hayrikyan'ın, bugün seçim kampanyasına devam edip edemeyeceği yönündeki kararını bildirmesi bekleniyor. Hayrikyan'ın kararına göre seçimler ya ertelenecek ya da normal takviminde gerçekleştirilecek.

Ermenistan Anayasası'nın 52. maddesinde, cumhurbaşkanlığı seçim sürecinde adaylardan herhangi birinin aşılamaz bir engelle karşılaşması durumunda, seçimlerin iki hafta erteleneceği belirtiliyor. Adaylardan birinin hayatını kaybetmesi durumunda ise, yeni seçim kararı alınırken, seçimler bu kararın alındığı tarihten 40 gün sonra yapılıyor.

Ermenistan Parlamentosu Sözcüsü Ovik Abramyan sürece dair herşeyin Hayrikyan'ın sağlık durumuna bağlı olduğunu belirterek, "Eğer sağlık durumu düzelir ve seçim kampanyasına devam etmeye karar verirse, seçimler yapılacak. Eğer seçim kampanyasına devam edemeyeceğini söylerse, seçimler ertelenecek" değerlendirmesinde bulunmuştu.