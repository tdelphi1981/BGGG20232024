Obama, Hollande'ı aradı
ABD Başkanı Barack Obama, Fransa Cumhurbaşkanı Françoise Hollande ile Mali, Cezayir, Libya ve Suriye'deki olaylardan duydukları kaygıyı görüştü. ABD Başkanı Barack Obama, Fransa Cumhurbaşkanı François Hollande ile telefon görüşmesi yaptı. Beyaz Saray'dan yapılan açıklamada, "Obama ve Hollande'ın, Mali, Cezayir, Libya ve Suriye konuları dahil olmak üzere ortak güvenlik kaygıları üzerindeki süregelen istişareleri kapsamında telefonda görüştüğü" belirtildi.

Açıklamaya göre, Mali konusunda Obama, "Fransa'nın, teröristlerin bu ülkede barınmasına engel olunması yolunda uluslararası toplumun çabalarına olan liderliğine desteğini" ifade ederken, Hollande da "ABD'nin bu çabaya sağladığı önemli boyutta destekten" dolayı Başkan Obama'ya teşekkür etti. 

İki lider görüşmede, Mali'de süratli bir biçimde Afrikalıların öncülüğünde Uluslararası Destek Misyonu'nun oluşturulması ihtiyacının yanı sıra Mali Geçici Hükümeti'nin seçimler ve demokratik yönetimin yeniden tesisine uzanacak bir siyasi yol haritası hazırlamasının önemini vurguladı.

Obama ve Hollande, Cezayir'de geçen haftaki terör saldırısını da kınarken, daha geniş çerçevede Kuzey Afrika'da terörizme karşı koyulmasına yönelik karşılıklı kararlılıklarını yeniden teyit etti.

Libya'nın etkili güvenlik sektörü kurumları inşa etmek için çalıştığı sırada, bu ülkeye yardımların sürdürülmesinin önemine de işaret eden iki lider, Suriye konusunda da sadece Suriye'yi değil komşu ülkeleri de etkileyen insani krize dair ciddi kaygılarını ifade etti ve Suriye halkına, Esad sonrası bir Suriye'ye siyasi geçişi başarmaları yolunda yardım etme kararlılığını tekrarladı.