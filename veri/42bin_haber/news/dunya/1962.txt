Cameron'a destek arttı
 
 ComRes araştırma şirketinin yaptığı anket sonuçları, Muhafazakar Parti’ye desteğin konuşmanın ardından yüzde 5 arttığını gösterdi. Buna göre, Muhafazakar Parti’ye destek yüzde 33, muhalefetteki İşçi Partisi’ne destek yüzde 39, koalisyon hükümetinin küçük ortağı Liberal Demokrat Parti’ye destek ise yüzde 11. AB karşıtı görüşleriyle bilinen Birleşik Krallık Bağımsızlık Partisi’ne (UKIP) desteğin ise referandum önerisinin ardından yüzde 5 azalarak, yüzde 10’a düştüğü açıklandı. 
 PARTİSİNE DESTEK ARTTI 
 Ancak aynı ankete göre, İngiltere’nin AB üyeliğinin sorgulanmasının ülkenin ekonomisini olumsuz etkileyeceği ve belirsizliğe neden olacağını düşünenlerin oranı yüzde 43. Survation araştırma şirketinin yaptığı bir diğer anket de Cameron’ın konuşmasının ardından Başbakan’ın partisine desteğin yüzde 2 arttığını gösterdi. Anket sonuçlarına göre, Muhafazakar Parti’ye destek yüzde 31, İşçi Partisi’ne destek yüzde 38, UKIP’e destek yüzde 14, Liberal Demokrat Parti’ye destek ise yüzde 10. 
 REFORM YAPILIRSA AB'DE KALACAKLAR  
 Ankete katılanların yaklaşık yüzde 50’si AB’den çıkmak istediğini söylese de yüzde 43 AB’de reform yapılırsa ve yetki devri gerçekleşirse AB’de kalmayı destekleyeceklerini bildirdi. İngiltere Başbakanı David Cameron bu hafta yaptığı açıklamada, 2015’teki genel seçimi kazanması halinde ülkesinin 1973 yılından bu yana sürdürdüğü AB üyeliğini referanduma götüreceğini söylemişti. Cameron, ülkesinin AB üyeliğinin devam etmesinden yana olduğunu, ancak birliğin reforma ihtiyacı olduğunu kaydetmişti. 
 
 Cameron’ın partisinin tabanındaki AB’ye şüpheyle bakan kişilerin, son dönemde UKIP’e kaydığı bildiriliyordu. İngiliz basınında, Cameron’ın partisinin tabanını geri kazanmak için referandum önerisinde bulunduğu yorumları yapılmış, muhalefetteki İşçi Partisi lideri Ed Miliband de Cameron’ı "ülke çıkarlarını değil, partisinin çıkarlarını düşünmekle" eleştirmişti.
  