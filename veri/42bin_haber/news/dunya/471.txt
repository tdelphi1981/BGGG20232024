Sarkozy, mahkemede ifade verdi
Fransa'nın eski Cumhurbaşkanı Nicolas Sarkozy, 2007 yılındaki seçim kampanyasında, kozmetik devi L'Oreal'in patronu Liliane Bettencourt'dan yasa dışı maddi kaynak aldığı yolundaki suçlamalarla ilgili bu sabah Bordeaux mahkemesinde ifade verdi.
Fransız basınında çıkan haberde, 'mahkemenin, söz konusu suçlarla ilgili olarak Sarkozy'nin yargılanmasına karar verebileceği' yorumları yapılıyor. Sarkozy hakkında dava açılmaması halinde, daha sonraki duruşmalara mahkemeye şahit olarak çağrılabileceği belirtiliyor.

2007 yılındaki seçim kampanyasının yasa dışı yollardan gelen mali kaynakla karşılandığı yolundaki iddiaları araştıran savcının talimatı doğrultusunda, Sarkozy'nin evi ve bürosu aranmıştı.

Sarkozy, daha önce yaptığı açıklamalarda, yasalarla belirlenen miktarın dışında L'Oreal grubundan mali destek almadığını iddia etmişti.

Fransız basını, Sarkozy'nin devrik Libya lideri Kaddafi'den de seçim kampanyası için mali destek aldığını ileri sürmüştü.