Yangın söndürme fiyaskosu amatör kamerada
Polonya'da fabrikadan yeni çıkarılmış araçları götüren taşıyıcı TIR'daki küçük çaplı alevler, yangın söndürme tüpü olmadığı için hızla yayılarak 3 otomobili kullanılamaz hale getirdi. Alevleri karla söndürmeye çalışan insanların çaresiz çabaları an be an görüntülendi.
 Olay, geçtiğimiz hafta Polonya'daki bir karayolunda gerçekleşti. 7 yeni otomobili taşıyan TIR, arka bölümden yükselen dumanlar sebebiyle yol kenarında durdu. Yangın söndürme tüpü olmayan sürücü, bir aracın altında lastikten ya da aks dingilinden çıktığı sanılan küçük yangını söndürmek için alevlerin üzerine kar atmaya başladı. Çevrede toplanan diğer insanlar da yanan bölüme küreklerle kar attı. Ancak yangın 10 dakikada yayıldı. TIR'ın arkasındaki 3 yeni araç alevlere teslim oldu. Görüntülerde, kimsede yangın söndürme tüpünün olmaması ve olay yerinde yaşanan panik dikkat çekti. Yanan araçlarda zaman zaman şiddetli patlamalar meydana geldi.
 12 dakikada olay yerine gelen itfaiye ekipleri yangına müdahale ederek alevleri söndürdü. Ancak ihmal yüzünden 3 yeni araç kullanılamaz hale geldi.
 CİHAN
  