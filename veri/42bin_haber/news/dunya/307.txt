İran'dan Amerikan İHA'sına ateş
Pentagon,Arap Körfezi bölgesindeki uluslararası hava sahasında, keşif uçuşu yapan bir Amerikan insansız hava aracına İran tarafından ateş açıldığını duyurdu 
 ABD Savunma Bakanlığı (Pentagon), İran'a ait bir SU-25 askeri uçağının bir hafta önce Arap Körfezi üzerinde uluslararası hava sahasında silahsız bir Amerikan insansız uçağına birkaç el ateş açtığını bildirdi.
 
 Pentagon Sözcüsü George Little, düzenlediği basın brifinginde, olayın 1 Kasım'da ABD saatiyle sabaha karşı 04.50 civarında meydana geldiğini, ABD uçağının isabet almadığını, hasarsız şekilde üssüne geri döndüğünü belirtti.
 
 Little, insansız uçağın, ''rutin keşif'' görevi yaptığını ve İran sahillerinin 26 kilometre açığında uçtuğunu kaydetti.
 
 ABD'ye ait bir insansız uçağa Körfez üzerinde uluslararası hava sahasında ilk kez ateş açıldığı bilgisini veren Little, ABD'nin, uluslararası hava sahasında bu tür keşif uçuşlarına devam edeceği yönünde İranlıları uyardığını söyledi.
 
 ''Bölgedeki askeri varlıklarımızı ve kuvvetlerimizi korumak için diplomatik ve askeri anlamda geniş yelpazede seçeneklere sahibiz ve gerektiğinde bunu yapacağız'' diyen Little, olayla ilgili olarak ABD Başkanı Barack Obama, Savunma Bakanı Leon Panetta ve ilgili Kongre üyelerinin bilgilendirildiğini sözlerine ekledi.
 
 
 
  