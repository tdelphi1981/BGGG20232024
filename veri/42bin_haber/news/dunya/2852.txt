BM'den korkutan rapor
Birleşmiş Milletler (BM), 118 ülkede çoğunluğu kadınlar olmak üzere milyonlarca kişinin acımasız ve zalim bir şekilde cinsel istismar ve zorla çalıştırılmayla karşı karşıya olduğunu açıkladı.
BM Uyuşturucu ve Suç Ofisi'nce (UNODC) hazırlanan raporda, cinsel istismarın tüm insan kaçakçılığı içerisindeki payının yüzde 58 olduğu, zorla çalıştırmanın ise son 4 yılda yüzde 36'ya yükseldiğine dikkat çekildi.

Cinsel istismarın Avrupa, Orta Asya ve Amerika'da, zorla çalıştırmanın ise Afrika, Ortadoğu, güney ve doğu Asya ile Pasifik ülkelerinde yaygın olarak görüldüğü tespit edildi.

Kadınların tüm insan kaçakçılığı trafiğinin yüzde 55-60'ini, genç kızların da bu rakama dahil edilmesiyle oranın yaklaşık yüzde 75'lere çıktığı belirtilen raporda, kurbanların genelev, tarla, restoran ve daha birçok yerde görülebileceği kaydedildi.

Raporda asıl kaygı duyulan durum ise çocukların da son yıllarda insan kaçakçılığı içerisindeki yerinin artması oldu. 2003-2006 yılları arasında yüzde 20'iken, bu oranın 2007-2010 yılları arasında yüzde 27'ye çıktığına işaret edildi. Çocuklar arasında ise her üç çocuktan ikisinin kız çocukları olduğu dikkat çekti.

Raporda organ ticareti, dilencilik, zorla evlendirme ve zorla evlat verilmeler de insan ticareti içerisinde değerlendirildi.

ILO yaklaşık 20.9 milyon insanın zorla çalıştırılma kurbanı olduğunu bildiriyor.