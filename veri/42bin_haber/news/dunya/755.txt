Fransa'da yine "inkar yasası"
Fransa meclisinde, Marsilya Milletvekili Valerie Boyer, Anayasa Mahkemesi tarafından Şubat 2012'de iptal edilen, 1915 olaylarıyla ilgili Ermeni iddialarının inkarına ceza öngören yasa için Fransız meclisinde teklif sundu. Eski Cumhurbaşkanı Nicolas Sarkozy'nin partisi Halk Hareketi Birliği (UMP) üyesi Boyer'in sunduğu yeni teklifte, "Fransa'nın yasayla veya uluslararası bir sözleşme aracılığıyla tanıdığı soykırımları inkarın", hapis ve para cezasına çarptırılması talep edildi.

Bu arada yeni teklifle birlikte ilk yasayı 28 Şubat 2012'de anayasaya aykırı olduğu gerekçesiyle iptal eden Anayasa Mahkemesi hakkında 30 milletvekilinden oluşan meclis soruşturma komisyonu kurulması da istendi.

Ancak Sarkozy'nin ardından UMP'de Jean François Cope ve François Fillon arasındaki geçen ay patlak veren liderlik krizinin sürmesi ve partinin bölünme noktasına gelmesi nedeniyle, yasanın desteklenmesi için UMP'de grup kararı alınmasının oldukça zor olduğuna dikkat çekiliyor.

Gözlemciler, yasa teklifinin akıbetinin iktidardaki Sosyalistler tarafından belirleneceği görüşünde.