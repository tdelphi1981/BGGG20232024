Otobüsteki tecavüz vahşetini anlattı
Hindistan'da çok büyük protestolara neden olan otobüste tecavüz olayının kurbanı olan kadının arkadaşı, televizyonda iki buçuk saat süren saldırıyı anlattı. Yeni Delhi'de 16 Aralık'ta meydana gelen olaydan sonra ilk kez söyleşi yapan ve ölen kadınla birlikte saldırıya uğrayan erkek arkadaş, yaşadıkları dehşeti Zee TV kanalında izleyicilerle paylaştı.

Bacağının kırık olduğu, tekerlekli sandalyede oturduğu görülen erkek arkadaş, lüks bir alışveriş merkezinde "Life of Pi" filmini izledikten sonra eve gitmek için tutmak istedikleri triportör şoförünün kendilerini almaması üzerine içinde 6 saldırganın bulunduğu özel otobüse bindiklerini söyledi.

Davanın hassasiyeti nedeniyle ismi açıklanmayan, ancak yüzü gösterilen erkek arkadaş, bir süre sonra otobüstekilerin kendilerine saldırmaya başladığını belirterek, "Üçüyle sıkı kavga ettim. Onlara sert vurdum. Ama daha sonra diğer ikisi bana demir çubukla vurdu" dedi.

Adamların, polisi aramaya çalışan kadının cep telefonunu aldığını, onu otobüsün arka koltuklarına götürerek, tecavüz ettiklerini belirten erkek arkadaş, "Saldırı o kadar vahşiceydi ki size anlatamam... Hayvanlar bile böyle hareket etmez" diye konuştu.

Erkek arkadaş, tecavüzden sonra bazı saldırganların kadının öldüğünü söylediğini duyduğunu ifade ederek, kadın arkadaşıyla birlikte çıplak ve kanlar içinde bir üstgeçitin altına atıldıktan sonra bisiklet, triportör ve araçlarıyla geçenlerden yardım istediğini, ancak onları o halde görenlerin geçip gittiğini kaydetti.

"4 gün boyunca polise yardımcı oldum"

Yaklaşık 20 dakika sonra gelen polis memurlarının, kıyafet ve ambulans için yalvarırken kendisini sorgulamaya başladıklarını belirten erkek arkadaş, tıbbi yardım almak yerine 4 gün boyunca karakolda olayın sorgulanmasına yardım ettiğini söyledi.

Erkek arkadaş, kadını hastanede ziyaret ettiğini, saldırganların tutuklandığını ve onun için savaşacağını söylediğini belirterek, "Cesaretiyle hepimizi uyandırdı. İnsanlar, onun hürmetine benzer bir suçun tekrar işlenmesini önleme mücadelesini ileri götürmeliler" dedi.

Hindistan İçişleri Bakanı Sushilkumar Shinde bugün olaydan sonra kadınları tecavüz ve diğer saldırılardan korumak için bu suçlara karşı katı önlemler alınması ve kanunların uygulanması için daha etkili yollar bulunması gerektiğini söyledi.

23 yaşındaki genç kadına toplu tecavüz ederek ölümüne sebep oldukları için cinayetle suçlanan 6 zanlıdan 1'inin 18 yaş altında olduğunun tespit edilmesi üzerine zanlılardan 5'i dün hakim karşısına çıkmıştı.

Yeni Delhi'de 16 Aralık'ta bindiği otobüste 6 kişinin tecavüzüne uğrayan ve ağır yaralanan genç kadın, tedavi için götürüldüğü Singapur'da hayatını kaybetmişti.

Düğün hazırlıkları yaptığı öğrenilen ve ismi açıklanmayan tıp öğrencisi genç kadın, ülkesinde ve uluslararası kamuoyunda "India's Daughter" (Hindistan'ın Kızı) ismiyle anılıyor.