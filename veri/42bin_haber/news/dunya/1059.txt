İspanya'daki indirimlere ilgi yok
Ekonomik krizle mücadele eden İspanya'da başlayan kış sezonu indirimine ilgi geçtiğimiz sezonlara nazaran düştü 
 Krizin başladığı 2007 yılına oranla bu yılki indirim sezonunda İspanyolların yüzde 33 daha az harcama yapmaları bekleniyor. Bağımsız Tüketiciler Federasyonu (FUCI) tarafından yayımlanan anket sonucuna göre, İspanyolların bu yılki indirim sezonunda kişi başına ortalama 80 avro harcayacakları belirtildi.  
 AZ PARA HARCAMAYA ÇALIŞIYORLAR
  
 Bunun bir yıl öncesine oranla yüzde 11 daha az olduğu da kaydedildi. Ankete katılan İspanyolların yüzde 83’ü indirimlerde mümkün olduğu kadar az para harcamaya çalışacağını söylerken, yüzde 36’lık bir oran ise daha önceden belirlediği sabit bir fiyatı aşmadan alışveriş yapacağını ifade etti.  
 UZUN KUYRUKLAR OLMADI
  
 Konuyla ilgili değerlendirme yapan FUCI Başkanı Gustavo Samayo, "İspanyol ailelerin krizden dolayı yaşadıkları sıkıntılı dönem, indirim sezonunda da kendisini gösteriyor. 2007 yılına oranla bu yıl 40 avro daha az harcama yapacaklar. Artık bir anlık arzudan değil, ihtiyaçtan alışveriş yapılıyor" şeklinde konuştu.  
 Bu arada indirim sezonunda halkın en fazla ilgisi tekstil ürünlerine olurken, yaklaşık 2 ay sürecek indirim günlerinde 3 milyar 600 milyon avroluk satış beklendiği bildirildi. Yüzde 20 ila yüzde 70 arasında değişen indirimlere rağbet, geçen yıllara nazaran bu yıl çok daha az gözükürken, indirimin başladığı ilk günlerde geçmişte olduğu gibi mağazaların önünde uzun kuyruklar olmadı.