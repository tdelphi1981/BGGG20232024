Mursiden demokrasi sözü
Mısırda kaos sürerken Berlini ziyaret eden Devlet Başkanı Mursi, demokratikleşme sözü verdi. Mısır Devlet Başkanı Muhammed Mursi, Berlin ziyaretinde uluslararası kamuoyundan destek aradı.
Almanya Başbakanı Angela Merkel ile görüşmesinin ardından gazetecilere açıklama yapan Mursi, Mısır'ın bir hukuk devleti olma yolunda olduğunu belirterek, amaçlarının askeri ya da teokratik olmayan bir hukuk devleti olduğunu kaydetti. Mısır Devlet Başkanı, ülkesinin içişlerine karışılmaması konusunda ise uyarıda bulundu.

Ülkesindeki protesto gösterileri nedeniyle Fransa'ya yapacağı ziyareti iptal eden Mursi, Almanya ziyaretini de yalnızca birkaç saatle sınırladı. Haziran ayından bu yana en kanlı gösterilere sahne olan Mısır'da son bir haftada 50'den fazla kişi olaylarda yaşamını yitirdi.

Berlin temasları sırasında, Mısır'da üç kentte ilan edilen olağanüstü hal uygulamasının geçici olduğu mesajını veren Devlet Başkanı Mursi, muhalefet gruplarının talep ettiği milli mutabakat hükümetine ise olumlu karşılık vermedi. Gazetecilerin soruları üzerine Mursi, ülkede istikrarlı bir hükümet bulunduğunu, üç-dört ay içerisinde yeni parlamentonun seçileceğini anımsatarak, yeni hükümetin seçim sonuçlarına göre şekilleneceğini söyledi.

Merkel'den diyalog çağrısı

Almanya Başbakanı Angela Merkel ise Mursi ile görüşmesinin ardından, ortak basın toplantısı sırasında, demokrasi çağrısı yaptı ve ayrım gözetilmeden tüm muhalif gruplarla diyalog yürütülmesi gerektiğini vurguladı. Merkel, Mısır yönetiminden beklentileri şöyle sıraladı:

  Mısırda farklı siyasi aktörler siyasi sürece katkıda bulunabilmelidir, insan haklarına saygı gösterilmeli ve tabii ki dinî özgürlükler hayata geçirilmelidir. 

Mısır'da büyük beklentilerle devrime destek veren liberal, sol, laik kesimler ve ayrıca ülkede azınlıkta bulunan Hrıstiyanlar, rejimin giderek baskıcı bir hal almasına tepki gösteriyorlar.

Mursi'nin gösterilerin yoğunlaştığı üç kentte olağanüstü hal ilan etmesi gösterileri daha da tırmandırmıştı.

DW Türkçe