Japonya'daki rehine krizi sona erdi
Japonya'nın güneyindeki Aichi eyaletindeki bir banka şubesinde yaşanan rehine krizi sona erdi. Şubeye baskın yapan polis zanlıyı yakalarken rehineleri de kurtardı.
 Rehine krizi, dün öğlen saatlerinde başladı. Elinde bıçak olan bir kişi, Toyokawa Şinkin Bankası'nın bir şubesine girerek 4 çalışan ve 1 müşteriyi rehin aldı. Japon kamu televizyonu NHK, zanlının Başbakan Yoşihiko Noda'nın istifasını talep ettiğini bildirmişti. Zanlı ile süren pazarlıklar sonrası bir rehine salıverildi. Ancak zanlının, diğer rehineleri serbest bırakmaması üzerine polis harekete geçti. Polis, gece karanlığından yararlanarak bankanın ikinci katından şubeye girdi. Birinci kata inen polisler, zanlıyı kıskıvrak yakalarken rehineleri de kurtardı. NHK'ye konuşan bir polis yetkilisi, "İçeriyi göremiyorduk ama operasyonu en iyi şekilde gerçekleştirdik." diye konuştu. Zanlının isminin  Koji Nagakubo olduğu ve gözaltına alındığı kaydedildi. Rehinelerin sağlık durumunun iyi olduğu ancak bir banka çalışanının hafif bir şekilde yaralandığı kaydedildi.
 Zanlının, Başbakan Noda'nın istifasını istemesi kafa karışıklığına yol açmıştı. Noda, geçtiğimiz cuma günü meclisi feshederek erken genel seçim kararı almıştı. 16 Aralık'ta yapılacak seçimlerde Noda'nın başında olduğu Demokrasi Partisi'nin hezimete uğraması, muhalefetteki Liberal Demokratların ise 3 yıl sonra tekrar iktidara geri dönmesi bekleniyor.
 CİHAN
  