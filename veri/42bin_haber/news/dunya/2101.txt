ABD'nin yeni Dışişleri Bakanı Kerry
 
 ABD Başkanı Barack Obama’nın Kerry’yi dışişleri bakanlığına aday göstermesinin ardından, Senato’nun Dış İlişkiler Komitesi kendisini geçtiğimiz günlerde dinlemişti. Bugün komitein Kerry’nin adaylığını onaylamasının ardından konu, Senato genel kuruluna geldi. Genel kurul da Kerry’nin dışişleri bakanlığı adaylığını 3’e karşı 94 oyla onayladı. ABD’nin yeni dışişleri bakanı olan John Kerry görevini Hillary Clinton’dan devralacak. 
 OBAMA'NIN 'RESMİ OLMAYAN ELCİSİYDİ'  
 Demokrat Parti Massachusetts Senatörü olan 69 yaşındaki Kerry’nin ABD Dışişleri Bakanlığı koltuğuna oturmaya istekli olduğu uzun süredir biliniyordu. 
 Bu görev için Kerry’nin adı Obama’nın 2008 seçimleri zaferi sonrasında da geçmişti ancak Obama son anda sürpriz bir hamle yaparak, dışişleri bakanlığına ön seçimlerdeki rakibi Hillary Clinton’ı getirmişti. 
 Obama’nın güvendiği isimlerden biri olan ve ağırbaşlılığı, deneyimi ve ilişki kurmadaki yeteneğiyle bilinen Kerry, Senato’daki kariyeri boyunca Başkan Obama adına, Afganistan, Pakistan ve Mısır başta olmak üzere, sorun çözmek ve taraflar arasındaki ihtilafların giderilmesine yardımcı olmak için dünyanın değişik noktalarına sıkça ziyaretler düzenlemiş ve adeta Obama’nın "resmi olmayan elçisi" olarak görev yapmıştı. 
 Örneğin, Hüsnü Mübarek’in devrilmesinden sonra Mısır’ı dört kez ziyaret eden Kerry, Afganistan’da da devlet başkanı Hamit Karzai’yi ikinci tur seçimlere gitmeye ikna etmişti. Kerry, ayrıca, El Kaide lideri Usame Bin Ladin’in ele geçirildiği operasyonda düşen Amerikan helikopterinin parçalarının iade edilmesi için Pakistanlıları ikna etmiş, ayrıca geçen yıl Pakistan’da iki kişiyi öldürdüğü suçlamasıyla tutuklanan Amerikalı ajan Raymond Davis’in serbest bırakılmasında önemli rol oynamıştı. 
 Kerry, Obama’nın 2012 seçim kampanyası sırasında da, televizyon açık oturumlarının provalarında Obama’nın karşısında Cumhuriyetçi aday Mitt Romney’yi canlandırmıştı. Kerry, Obama’nın başkanlığa tekrar aday olduğunun resmileştiği, Demokrat Parti’nin Ağustos ayındaki ulusal kurultayında yaptığı konuşmayla da parti çevrelerinden övgü almıştı. Senato Dış İlişkiler Komitesi’nde, başkan seçilmeden önce senatörlük kariyeri sırasında Obama ile birlikte görev yapan Kerry, 2004 yılındaki başkanlık seçim kampanyasında Demokrat Parti Ulusal Kurultayı’nda Obama’yı ana konuşmacı olarak seçmişti. 
 MESAİSİNİN ÖNEMLİ KISMI ORTA DOĞUDA OLACAK 
  
 Kerry’i, bakanlığında Suriye’deki iç savaştan, Kuzey Kore ve İran’ın nükleer dosyalarına, Arap Baharı sonrasında Ortadoğu ve Kuzey Afrika ülkelerinde görülen gelişmelerden, İsrail-Filistin meselesine kadar yoğun bir gündem bekliyor. 
 Kerry’nin mesaisinin önemli bir kısmını Ortadoğu’nun oluşturması öngörülüyor. Ortadoğu’ya sıkça gitmiş, bölgeye dair yüksek bilgiye sahip bir isim olan Kerry’nin, ABD’nin Ortadoğu politikasını şekillendirmede ve İsrail-Filistin meselesi gibi zorlu sorunların çözümü için daha çok devreye girmeyi arzuladığı belirtiliyor. Obama gibi Kerry de, İran ve Suriye gibi ülkelere diyalog fırsatı tanımanın yararı olduğu görüşünü savunan bir kişi. 
 Hatta Kerry, ABD yönetiminin, protestoculara uyguladığı şiddet yüzünden Suriye Devlet Başkanı Beşşar Esed’e sırt çevirmesi öncesi, Esed’e yönelik açılım çabalarında rol almıştı. Yakın geçmişte, Suriye’de muhalefetin silahlandırılması, güvenli bölgeler oluşturulması ve NATO operasyonu düzenlenmesi lehine görüşler beyan eden Kerry, Libya’da oluşturulan uçuşa yasak bölgenin de ilk destekçilerinden biriydi. İklim değişikliği ve enerji konularına özel ilgisiyle de bilinen Kerry’nin, bakanlık görevinde de bu konulara özel bir vurgu yapması bekleniyor. 
 jOHN KERRY KİMDİR ? 
 Kerry, 11 Aralık 1943’te Colorado’da doğdu ancak ailesi Kerry’nin doğumundan kısa süre sonra Massachusetts’e taşındı. Babası diplomat olan Kerry, çocukluğunun önemli bir kısmını deniz aşırı ülkelerde geçirdi, bu süre zarfında Berlin ve İsviçre’de bulundu. Yale Üniversitesi’nde eğitim alan Kerry, burada siyaset bilimi üzerine çalıştı. Üniversitenin hemen ardından ABD Deniz Kuvvetleri’ne katılan Kerry, 1968-1969 arasında iki kez Vietnam’a gitti. 
 Kerry, hizmetlerinden dolayı "Gümüş Yıldız", "Bronz Yıldız" ve üç kez "Mor Kalp" madalyası ile onurlandırıldı. Vietnam Savaşı sonrasında Savaşa Karşı Vietnam Gazileri organizasyonuna katıldı ve derneğin sözcülüğünü yaptı. Kerry, bu dönemde Vietnam Savaşı karşıtı konuşmalarıyla dikkati çekti. Daha sonra Boston College Hukuk Okulu’ndan mezun olan Kerry, bölge başsavcısının yardımcısı olarak görev yaptı ve özel bir şirketin ortağı oldu. Bunun ardından, 1983’te Massachusetts vali yardımcılığına getirilen Kerry, 1984 yılında da aynı eyaletten ABD Senatosu’na seçildi ve 1985 Ocak ayında görevine başladı. 
 Senato’nun Dış İlişkiler Komitesi’nde 1987-1989 yılları arasında İran-Kontra skandalına ilişkin birçok oturuma öncülük etti. 2003’teki Irak işgalini önce destekleyen Kerry, daha sona bu işgalin güçlü karşıtlarından biri haline geldi. 
 Kerry, 2004 başkanlık seçimi kampanyasını da Irak savaşına muhalefetine üzerine temellendirdi. O dönemden bu yana senatörlüğünü sürdüren Kerry’nin bu beşinci dönemiydi. Bu özelliğiyle, ABD Senato’sundaki 10. en kıdemli senatör konumunda olan Kerry, 2009’dan bu yana Senato’nun Dış İlişkiler Komitesi’nin başkanlığını yapıyor. Kerry, 27 yıldır komitenin üyesi olarak, dünyadaki pek çok ülkenin lideriyle yakın ilişkiler kurmuş ve saygınlık kazanmış bir isim. Kerry, 2004’te Demokrat Parti’den ABD başkan adayı olarak, dönemin başkanı George W. Bush ile yarıştı ancak az bir farkla seçimi kaybetti. Kerry, en zengin senatör olarak biliniyor. Evli olan Kerry’nin ilk eşinden iki kızı var. Kerry’nin ikinci eşi olan Teresa Heinz Kerry’nin de ilk eşinden üç oğlu bulunuyor.  
 AA