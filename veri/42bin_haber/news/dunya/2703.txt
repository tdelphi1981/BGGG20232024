Gürcistan'da İvanişvili ve Saakaşvili ittifakı
Gürcistan Başbakanı Bidzina İvanişvili, geçtiğimiz Cuma günü başkent Tiflis'te Milli Kütüphane önünde Cumhurbaşkanı Mihail Saakaşvili'ye karşı yapılan eylemlerle ilgili bildiri yayınladı.
Bildiride eylemleri kabul edilemez olarak niteleyen İvanişvili, cumhurbaşkanı ile ortak çalışmalara hazır olduğunu belirterek, Saakaşvili'nin sunduğu formülleri, Rusya ile ekonomik ve siyasi ilişkileri geliştirmeyi dahil ederek, kendisinin de kabul ettiğini açıkladı. 

Saakaşvili'nin yeni hükümet tarafından yetki kısıtlamasına tabi tutulmasına olumsuz yaklaşmamasının takdire şayan olduğunu söyleyen İvanişvili, Gürcü Rüyası koalisyonu ve Saakaşvili'nin Birleşik Ulusal Hareketi arasında ortak akıl oluşturulacağını açıkladı.

Yaşanan olaylardan sonra televizyondan halka seslenen Saakaşvili, ülkedeki siyasi krizin çözülmesi için bir takım önerilerde bulunmuştu. Mevcut hükümete oy veren vatandaşların daha iyi bir Gürcistan düşlediğini söyleyerek, onların ümidinin boşa çıkarılmaması gerektiğini belirten Saakaşvili, Gürcistan'ı güçlendirecek dört formülü olduğunu şu şekilde açıklamıştı: "Avro-Atlantik mihverinde bağımsız bir dış politika oluşturmak, anayasanın üstünlüğünü sağlamak, Gürcistan'ın rüşvet ve suç işleyen yetkililerden arınmış bir devlet olmasını sağlamak ve dördüncüsü ise insanların özgürce yaşadığı bir ülke oluşturmak."