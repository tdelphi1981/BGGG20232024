Almanya'daki Türklere 'at eti' şoku!
Almanya'da Türklerin en sık alış veriş yaptığı süper marketler zinciri Aldi'de de at eti çıktı. Daha önce Berlin ve Leipzig'deki 20 döner dükkanından alınan örneklerde at ve domuz etine rastlanırken, at eti skandalı şimdi de Aldi'ye ulaştı.
Aldi grubuna ait Aldi Nord süpermarketler zincirinde sığır eti olarak etiketlenmiş 'Bolognese 750 g' ve 'Glasch 540 g' isimli hazır ürünlerde de at eti tespit edildi.

Konuyla ilgili Aldi'den yapılan açıklamada daha önce at eti olabileceği şüphesiyle örnekler alınan söz konusu dondurulmuş makarna ve kıyma karışımı hazır gıdalarda yapılan laboratuvar incelemelerinde at etine rastlandığı duyuruldu.

HANGİ MARKETLERDE ÇIKTI?

Aldi'ye ürün sağlayan şirketlerden Omnimax'ın etiketine sahip gıdalarda at eti olduğu belirtilirken, at etine Aldi'nin Magdeburg, Doğu-Berlin, Güneydoğu Brandenburg ile Kuzey ve Doğu Saksonya'daki marketlerinde rastlandı.

Aynı şekilde dondurulmuş Bolognese adlı kıymalı makarnalarda da at eti tespit edildi. Bu ürünlerin ise bütün Aldi Nord marketlerinde satıldığı tahmin ediliyor.

TÜKETİCİ BAKANLARI TOPLANDI

Öte yandan bugün sabah saatlerinde Berlin'de Federal Tüketici Bakanı Ilse Aigner'in (CSU) başkanlığında yapılan eyalet tüketici bakanları toplantısında da et endüstrisine göz dağı verildi.

Bakan Aigner, toplantı sonrası Almanya'nın ulusal strateji planıyla ilgili bilgi verdi. Bakan, tüketiciye sunulan etin üretiminden tüketimine kadar hangi ülkelerden geldiğine yönelik etiketlerin kullanılması gerektiğini söyledi.

Aigner ayrıca, et üretimi ve nakliyesiyle ilgilenen büyük şirketlerin CEO'larıyla da bir toplantı yapacağını belirtirken, onlardan da hükümete destek vermelerini talep etti.

KRV İNTERNET SAYFASI AÇTI

Bununla birlikte Kuzey Ren Westfalya eyaleti yönetimi de açtığı "www.rueckrufe.nrw.de" adlı bir internet sitesinde içinde at eti çıkan ürünlerin listesini yayınlamaya başladı. Ayrıca tüketicilerden gelen şikayetlerin de burada değerlendirileceğini duyuruldu.