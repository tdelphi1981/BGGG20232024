Buza dalan 40 kişi hayatını kaybetti
Rusya'da her yıl Ocak ayında geleneksel olarak düzenlenen buzlu suya dalma etkinlikleri birçok insanın hayatını kaybetmesi ile sonuçlanıyor.
Rusya Soruşturma Komisyonu'ndan Vadim Seryogin, bu yıl 40 kişinin buzlu suda yaşamlarını yitirdiğini açıkladı. Yetkiliye göre bu rakam geçen yıla göre üçte bir oranında daha az.

Seryogin Interfax'a verdiği bilgide, "Bu kış gerçekleşen etkinliklerde 40 kişi yaşamını yitirdi. Geçen yıl 62 kişi yaşamını yitirmişti." dedi.

Ölümler en çok yeterince güvenlik önlemleri alınmadan açılan çukurlarda gerçekleşiyor. Rusya Acil Durum Bakanlığı'nın kontrolünde açılan ve can kurtarma ekiplerinin hazır bulunduğu alanlarda ise ölen olmadı.

Rusya'nın başkenti Moskova'da 165 bin kişi Rusya Ortodoks Kilisesi'nin kontrolünde açılan buz havuzlara dalarak günahlarından temizlendi. Geçen yıl törenlere 120 bin kişi katılmıştı.

Hz. İsa'nın Ürdün Nehri'nde Hz. Yahya tarafından vaftiz edilmesi anısına kutlanan törenler için Rusya genelinde donan nehir ve göllerde özel delikler açılıyor. İnanışa göre bu günlerde su kutsal hale gelerek tüm hastalıkları tedavi ediyor ve günahları temizliyor.