At eti skandalı Avrupa'yı sarsıyor
İngiltere'de donmuş gıdalarda at eti tespit edilmesinin ardından skandal, aralarında Fransa, İsveç ve İrlanda'nın da bulunduğu diğer Avrupa ülkelerine de yayıldı.
İngiliz hükümeti, lazanya üreten bir firmanın dana eti yerine at eti kullandığının tespit edilmesinin ardından, diğer dana etli ürünlerin güvenli olduğunu, sağlık riskinin bulunmadığını bildiriyor.

İngiltere Çevre Bakanı Owen Paterson, "Şimdilik bir sağlık riski yok" açıklamasında bulunurken, konuyla ilgili yasal süreç başlatılacağını ifade etti.

Paterson, Fransa'da da bazı hazır yemeklerde at eti tespit edildiğini belirterek, sorunun Romanya'daki iki mezbahadan sorumlu bir firmadan kaynaklanabileceğini bildirdi. Skandal ayrıca, Avrupa genelinde gıda dağıtımının karmaşık yapısını da ortaya koydu.

Geçen ay da İrlanda gıda denetim kurumu, İngiltere genelindeki bazı süpermarket zincirlerinde içinde at eti bulunan hamburger köftesi satıldığını belirlemişti. İki hafta sonra da Müslüman mahkumların bulunduğu bir cezaevinde "helal gıda" olarak sunulan bazı ürünlerde domuz DNA'sı tespit edilince kriz büyümüştü.