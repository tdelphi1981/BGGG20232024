Rus yolcunun bagajında 26 bin adet pırlanta çıktı
Dubai'den gelen bir Rus yolcunun bagajından kaçak 26 bin adet pırlanta taşı çıktı. Pırlantalar, başkent Moskova'daki Şeremetyovo Havaalanı'nda yolcunun bagaj kontrolü sırasında ele geçirildi. Taşların toplam değerinin 162 bin dolar olduğu ifade diliyor.
Rusya Federal Gümrük Servisi'nden (FTS) yapılan açıklamada, ismi belirtilmeyen yolcunun yasadışı olarak çok sayıda pırlantayı Rusya'ya sokmaya çalıştığı kaydedildi. 

Açıklamaya göre, FTS görevlileri Dubai-Moskova seferi yapan uçaktan inen yolcunun bagajını kontrol etti. Aramalar sırasında bagajda özel pakete sarılı 26 bin adet pırlanta taşı bulundu. Bagajda ayrıca IPhone 5 markalı beş adet cep telefonu ve söz konusu markaya ait 249 cep telefonu kılıfı da tespit edildi.

Gözaltına alınan yolcu, bagajın kendisine ait olmadığını iddia ederek, "Bir tanıdığım bana taşımamı rica etti." savunması yaptı.