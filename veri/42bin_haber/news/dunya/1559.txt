Sidney tarihinin en sıcak gününü yaşadı
Avustralya'nın Sidney kenti, 45,8 dereceyle tarihinin en sıcak gününü yaşadı.
Meteoroloji uzmanı Dick Whitaker, Sidney'in en son 1939'da 45,3 dereceyi gördüğünü ancak son ölçülen sıcaklığın şehir için tarihi bir rekor olduğunu açıkladı.

Yaz mevsimini yaşayan Avustralya'nın büyük bir kısmında, son birkaç haftada aşırı sıcaklar yüzünden birçok orman yangını çıkmış ve büyük zarara neden olmuştu.

Ülkede, en yüksek sıcaklığın 1960'da güneyde bulunan Oodnadatta kentinde 50,7 dereceyle yaşandığı biliniyor.