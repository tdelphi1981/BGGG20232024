İranlı generale Lübnan'da suikast
İran'ın Lübnan'daki İmar Kurumu Başkanı General Hasan Şatiri'nin suikast sonucu hayatını kaybettiği bildirildi. 
Fars Haber Ajansı'nda yer alan habere göre, Devrim Muhafızları Halkla İlişkiler Sorumlusu Tuğgeneral Ramazan Şerif, Şam-Beyrut yolunda suikasta kurban giden Şatiri için bugün Tahran'da cenaze töreni düzenleneceğini söyledi. 
Tuğgeneral Şerif, "Şatiri, Hizbullah ile İsrail arasındaki 33 gün savaşında Lübnan'ın zarar gören bölgelerinin imar ve yeniden inşası için çalışmalar yürütüyordu" dedi. 
"Şatiri, siyonist rejim uşakları ve destekçileri tarafından şehit edildi" diyen Tuğgeneral Şerif, mazlum Lübnan halkına yardım için çalışan Şatiri'nin yolunun kararlılıkla sürdürüleceğini belirtti. 
Tuğgeneral Şerif, Şatiri'nin İran-Irak savaşında da mühendislik alanında görev aldığını ifade etti.