Davos'ta kritik buluşma
Dışişleri Bakanı Ahmet Davutoğlu ve Kuzey Irak Bölgesel Yönetimi Lideri Mesut Barzani Davos'ta başbaşa görüştü. 
PKK'ya silah bıraktırma görüşmeleri sürerken, Davos'ta kritik bir buluşma gerçekleşti. Dışişleri Bakanı Ahmet Davutoğlu Kuzey Irak Bölgesel Yönetimi Lideri Mesut Barzani ile biraraya geldi. Görüşmenin ana gündemi; İmralı süreciydi. Heyetlerarası ve başbaşa gerçekleşen görüşme; bir saati aştı. 
Kürt Bölgesel Yönetimi yetkilileri, 'inisiyatifin son derece önemli olduğunu, Kuzey Irak'ın üzerine düşeni yapmaya hazır olduğunu' söyledi. Ancak CNN Türk'ün sorularını yanıtlayan Kürt yetkililer, Türkiye'den somut bir talep gelmediğini ifade etti. 
Türk yetkililer ise, Davutoğlu-Barzani buluşmasında PKK''ya silah bıraktırmak için yapılan görüşmelerin ele alındığını söyledi. Ancak detay vermedi. 
Hem Türk hem de Kürt yetkililer heyetlerarası görüşmede Paris'teki infazların da  gündeme gelmediğini belirtti. Irak'taki gelişmelerin de ele alındığı görüşmelerde, siyasi sürecin sağlıklı bir şekilde ilerlemesi için atılacak adımlar konuşuldu. 
Bu çerçevede Türkiye ve Kuzey Irak ilişkileri özellikle de enerji başlığı altında tartışıldı. Türkiye ve Kuzey Irak arasında son dönemde imzalanmak üzere olan enerji işbirliği anlaşmaları da gündemdeydi.