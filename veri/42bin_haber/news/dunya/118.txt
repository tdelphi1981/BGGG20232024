Şimdi de bunu istiyorlar!
Yunanistan, bu Türk lezzetini...
 Edirneli bir şekerleme üreticisi, ”Kavala Kurabiyesi”nin Yunanlılar tarafından tescil ettirilmek istendiğini belirterek, yetkililerden yardım istedi.
 Edirne’de şekerleme üreticiliği yapan Arif Meriç, düzenlediği basın toplantısında Yunanistan’daki bir kurabiye üreticisinin ”Kavala kurabiyesini” tescillettirmek istediği bilgisini aldıklarını belirterek, bunun için Türkiye adına coğrafi işaret alınması için yetkililerin yardımcı olmasını talep etti.
 Kavala Kurabiyesi’nin Türk mutfağına ait bir tat olduğunu dile getiren Meriç, ”Osmanlı döneminde Kavala bizimdi, şimdi Edirne’yi gezin her evde Kavala kurabiyesi yapılır. Kurabiye için tescil alan Yunanlı meslektaşımızı tebrik ediyoruz, güzel bir iş ama biz Kavala Kurabiyesi’nin güzelliğini yıllardır dünyaya Edirne’den duyuruyoruz” dedi.
 Yunanlıların yaptığı kurabiyelerin kendi ürettiklerinden şekil ve tat olarak ayrı olduğunu anlatan Meriç, ”Bizimki onlarınkine bakarak daha incedir, içerisinde badem konulan ve tereyağ ile yapılır” şeklinde konuştu.
 ”Bizim olduğunu dünyaya duyurmamız lazım”
 Meriç, gerekirse lezzetleri yarıştırmaya hazır olduğunu vurgulayarak, şunları söyledi:
 ”Krizle boğuşan Yunanistan’la el ele verelim de bu Kavala Kurabiyesi’ni daha ne kadar yüceltiriz bunu tartışalım. Komşu komşunun külüne muhtaçtır, biz birbirimize yakınız. El ele verip, dünyayı tatlandıralım. İnsanlar ada bakmıyor, tada bakıyor. Madem ismi koydunuz biz de cismi koyalım jürinin karşısında sunum yapalım. Bakalım kimin kurabiyesi daha lezzetli. Yetkililerimizden bu konuda yardım istiyoruz, birileri öz kültürümüz sahiplenmeden bizim olduğunu dünyaya duyurmamız lazım.”
 Meriç, Edirne’ye gelen Yunanlılar’ın özellikle Kavala’da yaşayan komşu ülke vatandaşlarının her hafta kendisinden Kavala Kurabiyesi satın aldığını bildirdi.
 Edirne’yi Tanıtma ve Tava Ciğeri Koruma Derneği Başkanı Bahri Dinar da komşu ülkelerin geçmiş yıllarda pek çok Türk tatlarını kendilerine mal etmeye çalıştığını ifade ederek, bu çalışmalarının halen devam ettiğini anlattı.
 Dinar, Türk mutfağının envanterinin çıkarılarak bu noktada harekete geçilmesi gerektiğini dile getirerek, ”Akşam yemeğini yerken, sabah kalktığımızda yemeğimize kim sahip çıkacak diye korkar olduk artık. Türkiye’de Türk mutfağına sahip çıkılmalı ve envanteri çıkarılmalı” dedi.
  