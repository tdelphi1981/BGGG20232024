Roma savaş alanına döndü
Ekonomik krizin etkilediği Avrupa ülkelerinde gerçekleştirilen genel grev ve eylemler çerçevesinde, Roma'da yapılan gösterilerde öğrencilerle polis çatıştı. 50'nin üzerinde öğrenci tutuklandı. DHA muhabiri çatışmaları saniye saniye görüntüledi 
 Mario Monti başbakanlığındaki teknik hükümetin eğitim alanındaki kesintileri ve gençler arasındaki işsizlik oranının giderek artmasını protesto eden binlerce İtalyan öğrenci sabah saatlerinden itibaren sokaklara döküldü. Tarihi kent merkezinin caddelerinde uzun süre yürüyen öğrencilerin protestosu, sakin başlayıp, olaylı bitti. 
 
 Uzun süre müdahaleyle karşılaşmayan öğrenciler, daha sonra Tiber Nehri yakınında güvenlik güçlerine molotof kokteyli, taş ve sopalar attı. Bunun üzerine harekete geçen polis ekipleri, coplarla üzerine yürüdüğü öğrencileri, göz yaşartıcı gazla püskürtmeye çalıştı. Sokak aralarına kaçan öğrenciler, bu sırada park halinde bulunan araçlara da zarar verdi. Göstericiler arasında hafif yaralananlar olurken, 50’nin üzerinde tutuklama gerçekleştiği açıklandı.
 
 100’ün üzerinde öğrenci kaçmaya çalışırken Tiber Nehri kenarında duvar engeliyle karşılaştı. Bunun üzerine ellerini havaya kaldıran öğrenciler, teslim olduklarını bildirdi. Güvenlik güçleri ise, kimlik kontrolü yaptığı öğrencileri serbest bıraktı.
 
 Esma ÇAKIR/ROMA, (DHA)