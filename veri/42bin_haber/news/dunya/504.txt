Gazze'de ateşkes bu kez oldu
Mısır, İsrail ile Hamas arasında bu akşamdan itibaren geçerli olmak üzere ateşkes sağlandığını duyurdu. Mısırlı ve Hamaslı yetkililer, ateşkesin, yerel saatle 21.00'den itibaren uygulanmaya başlayacağını söyledi. Mısır Dışişleri Bakanı Muhammed Kamil Amr, İsrail'le Filistinli gruplar arasındaki ateşkesin saat 21.00 itibarıyla başlayacağını duyurdu.

Amr, Amerika Dışişleri Bakanı Hillary Clinton'la düzenlediği basın toplantısında, saat 21.00 itibarıyla İsrail'le Filistinli gruplar arasında ateşkesin başlayacağını belirtti.

ABD Dışişleri Bakanı Clinton ise "ABD, İsrail'le Filistinli gruplar arasındaki ateşkesi, füze saldırılarının ve şiddetin sona ermesini memnuniyetle karşılıyor. Bölge halkları, korku duymaksızın yaşamayı hak ediyor" dedi.

Türkiye'ye teşekkür

Mısır Dışişleri Bakanı Muhammed Kamil Amr, İsrail'le Filistinli gruplar arasında ateşkesin sağlanmasında, Türkiye'nin çabasını takdirle karşıladıklarını belirtti.

Amr, ABD Dışişleri Bakanı Hillary Clinton ile yaptığı basın açıklamasında, "Gazze'deki ateşin durmasında, Arap Birliği, Türkiye, Katar, BM Genel Sekreteri Ban Ki-mun'un çabalarını takdir ediyorum" dedi. 

Öte yandan Mısır Cumhurbaşkanlığı Sözcüsü Yasir Ali, "Mısır'ın ateşkes anlaşmasının uygulanması sürecinde İsrail ve Hamas'la görüşeceğini" bildirdi.

Mısır tarafından basın mensuplarına dağıtılan ateşkes anlaşması metninde, "İsrail, Hamas yönetimindeki Gazze Şeridi'ne yönelik havadan ve karadan yürüttüğü saldırılarını durduracak. Filistinli gruplar, İsrail'e yönelik roket atışlarını sona erdirecek. İsrail kontrolünde bulunan Gazze sınırı, 24 saat sonra insan ve mal geçişine açılacak" ifadelerine yer verildi.

İsrail'den gelen haberde Netanyahu yönetiminin ateşkese evet dediği, ancak Gazze'de ablukayı kaldırmayı kabul etmediği belirtildi.

"Galip Hamas, kaybeden İsrail"

İsrail Meclisi'nde en çok sandalyeye sahip muhalif Kadima Partisi Lideri Shaul Mofaz ise, İsrail'le Filistinli gruplar arasındaki ateşkese ilişkin, "'Bu turun galibi Hamas, kaybedeni ise İsrail'dir" dedi. İsrail basınında yer alan habere göre, Gazze ile yapılması öngörülen
ateşkes anlaşmasına ilişkin açıklamalarda bulunan Mofaz, bu süreçte Hamas Hareketi'nin kazandığını, İsrail'in ise kaybettiğini söyledi. 

Gazze'deki Filistin Yönetimi Başbakanı İsmail Heniye, "Filistin Hükümetinin, İsrail ve Filistinli gruplar arasında sağlanan ateşkesten memnun olduğunu" belirti. Heniye, ateşkes kararından sonra yaptığı açıklamada, ateşkesten memnun olduğunu belirterek, "İsrail saldırıları karşısında, halkımızı korumak ve işgali engellemek için gösterdiği direnişten dolayı, Filistinlilerle gurur duyuyorum" ifadesini kullandı.

Obama'dan telefon trafiği

Bu arada ABD Başkanı Barack Obama, İsrail Başbakanı Binyamin Netanyahu ve Mısır Cumhurbaşkanı Muhammed Mursi ile telefon görüşmesi yaptı.

Beyaz Saray'ın açıklamasına göre, Obama görüşmede, Netanyahu'yu Mısır'ın ateşkes önerisini kabul etmesinden dolayı takdir etti. Açıklamada, Obama'nın, öneriyi kabul etmesi için Netanyahu'ya tavsiyede bulunduğu belirtildi.

Görüşmede Obama, İsrail'in güvenliğine olan bağlılığını yinelerken, hiçbir ülkenin sivillere karşı roket saldırılarına tahammül etmesinin beklenemeyeceğini vurguladı.

Açıklamada, Obama'nın, İsrail Başbakanı Netanyahu'nun, sürdürülebilir bir ateşkes ve bu soruna daha kalıcı bir çözüm bulunması yönünde yeni Mısır Hükümetiyle çalışmaya dönük gayretlerinden duyduğu takdiri dile getirdiği kaydedildi.

Obama, Mısır Cumhurbaşkanı Muhammed Mursi ile de telefon görüşmesi yaptı.

Obama görüşmede Mursi'ye, sürdürülebilir bir ateşkese varılmasına dönük çabaları ve ateşkes teklifi üzerindeki müzakerelerde gösterdiği kişisel liderlikten dolayı teşekkür etti.

Obama ve Mursi görüşmede, Gazze'deki duruma daha kalıcı bir çözüm bulunması doğrultusunda çalışmanın önemi üzerinde mutabık kaldı.

ABD ile Mısır arasındaki yakın ortaklığı yeniden teyit eden Obama, Mursi'nin bölgesel güvenliğe olan bağlılığından duyduğu memnuniyeti dile getirdi.

İngiltere Dışişleri Bakanı William Hague, "Gazze ile İsrail'in güneyindeki savaş haline son vermek için anlaşmaya varılmasını memnuniyetle karşıladığını" söyledi.

Birleşmiş Milletler Güvenlik Konseyi'nde ise İsrail ile Filistinli gruplar arasında ateşkesin sağlandığı bilgisi üzerine danışma toplantısı yapılacak.

50 noktayı daha bombaladı

Bu arada İsrail ordusunun Gazze'de 50 noktayı bombaladığı bildirildi. İsrail ordusu, Başbakan Binyamin Netanyahu'nun ateşkes anlaşmasını kabul ettiklerini açıklamasının beklendiği saatlerde Gazze'de 50 noktayı daha vurduğunu duyurdu. Açıklamada, "İsrail, vatandaşlarına zarar verenlere saldırmaya devam edecektir" denildi.