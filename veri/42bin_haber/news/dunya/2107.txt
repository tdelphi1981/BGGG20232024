3,7 milyar kuşu yediler
Nature Communications dergisinde yayımlanan bir araştırmaya göre, kediler yalnızca ABD'de yılda 3,7 milyar kuşu öldürüyor.
Evlerde kalorifer ya da soba başında masum masum oturan kediler, sokağa çıkığınca birer avcıya dönüşüyor.

Nature Communications dergisinde yayımlanan yeni bir araştırmada ilginç sonuçlar ortaya çıktı. Buna göre kediler, yalnızca ABD'de yılda 3,7 milyara yakın kuş, 20,7 milyar kadar da fare ve diğer küçük memelileri öldürüyor.

Washington merkezli Smithsonian Koruma Biyolojisi Enstitüsü uzmanları, yaptıkları araştırmada, kedilerin türlerin çeşitliliğine verdiği zararın, tarımcılıkta kullanılan pestisit ya da insanlar tarafından canlıların doğal yaşam ortamlarının yok edilmesinden daha fazla olduğunu sonucuna ulaştı.

Kuzey Amerika ve Avrupa'da bir kedinin yılda 30 ila 47 arasında kuş, 177 ila 299 arasında da küçük memeli hayvan öldürdüğü belirtildi.

ABD'de 84 milyon ev kedisi bulunuyor. Ancak bunların çoğunun zamanın büyük bir kısmını evlerde geçirdiği ve çok daha az avlandıkları ifade ediliyor.
Yılda 20,7 milyar fare ve küçük memeli hayvan öldürüyorlar

Kuşları öldürenlerin çoğunun sokak kedileri olduğu belirtiliyor. Tahminlere göre, ABD'de 30 ila 80 milyon arasında sahipsiz ya da doğal ortamlarda yaşayan kedi var.