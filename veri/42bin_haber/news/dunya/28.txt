O kaptan kovuldu
İtalya'da karaya oturan Costa Concordia'nın kaptanı Francesco Schettino'nun işine, gemi sahibi Costa Crociere tarafından son verildi.
 İtalya'nın batısındaki Toskana Bölgesi'ne bağlı Giglio Adası açıklarında 13 Ocak 2012 akşamı karaya oturan Costa Concordia'nın kaptanı Francesco Schettino'nun işine, gemi sahibi Costa Crociere tarafından son verildi.
 İtalyan basınına yansıyan haberlerde, yaptığı manevrayla kazaya sebebiyet veren dev kruvaziyerin birinci kaptanı Francesco Schettino'nun, Costa Crociere şirketi bünyesinde bir disiplin soruşturmasından geçtiği ve çok sayıda kural ihlali yaparak kazaya yol açtığı gerekçesiyle şirketteki görevine son verildiği bildirildi.
 Schettino'nun avukatları ise kararı hukuk dışı bulduklarını belirtti.
 114 bin 500 ton ağırlığındaki 'Costa Concordia' isimli kruvaziyer, toplam 4 bin 229 kişiyle, 13 Ocak Cuma günü yerel saatle 19.00'da başkent Roma'nın batısındaki Civitavecchia kentinden kuzeybatıdaki Savona kentine doğru gitmek için hareket etmiş, yerel saatle 21.45 sularında, Toskana Bölgesi sahillerindeki Giglio Adası açıklarında kayalıklara çarpmıştı.
 Üstünden 9 ay geçen kaza sonrasında, dev kruvaziyer gemisi, halen adanın birkaç metre açığında yatık halde bulunuyor. Bu arada gemi enkazında olduğu tahmin edilen 2 kişinin cesedi henüz bulunabilmiş değil.
 2012 yılının en önemli olaylarının başında gelen Costa Concordia kazasına ilişkin kısa süre önce bilirkişi raporu hazırlanırken, Grosseto Adliyesi'nde devam eden davanın 3. duruşması, 15 Ekim tarihinde yapılacak.
  