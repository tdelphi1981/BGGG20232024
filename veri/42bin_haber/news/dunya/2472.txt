Pasifik'te tsunami
Pasifikte 8,0 büyüklüğünde deprem: Tsunami bazı köylere zarar verdi
Pasifik Okyanusu'nun güneyindeki Solomon Adaları açıklarında 8,0 büyüklüğünde deprem meydana geldi. 1.5 metrelik dalgalar bazı yerleşim birimlerinde hasara yol açtı. Depremde ölen ya da yaralanan olmadı. 

Amerikan Jeolojik Araştırmalar Merkezi, depremin merkez üssünün Makira Ulawa vilayetinin başkenti Kirakira'nın 340 kilometre doğusunda olduğunu ve depremin yerin 5 kilometre derinliğinde gerçekleştiğini bildirdi. 

Hawaii'deki Pasifik Tsunami Uyarı Merkezi, Solomon Adaları, Vanuatu, Nauru, Papua Yeni Gine, Tuvalu, New Caledonia, Kosrae, Fiji ve Kiribati için tsunami uyarısında bulunmuştu. Solomon Adaları kıyılarını vuran 1.5 metrelik dalgalar, özellikle 30 bin nüfuslu Santa Cruz Adası'nın batı sahillerinde etkili oldu. Bu bölgedeki Lata Wharf'ı 91 santimetre, Vanuatu'daki Luganville'yı ise 11 santimetre yükseliğindeki dalgaların vurduğu kaydedildi. Solomon Adaları'ndaki 3 köyün dalgalardan etkilendiği, polislerin olay yerine intikal ettikleri belirtildi. Tsunami uyarısı daha sonra kaldırıldı. 

Solomon Adaları Başbakanlık sözcüsü George Herming, dalgaların vurduğu 50 kadar evin hasar aldığını, ölen ya da yaralananın olmadığını, insanların yüksek bölgelere kaçtığını açıkladı. 

JAPONYA TSUNAMİ UYARISI VERMEDİ

Japonya'yı 2 yıl önce vuran deprem ve ardından gelen tsunami nedeniyle Solomon Adaları açıklarında yaşananlar yakından takip ediliyor. Meteoroloji Ajansı, tsunaminin ülkeyi etkilemesinin beklenmediğini açıkladı. Ajans, "Depremle ilgili çalışmalara devam ediyoruz. Ancak bu depremin Japonya'yı etkilemesi çok zor. Tsunami uyarısı vermeyi düşünmüyoruz" açıklamasını yaptı. 

Japonya'nın yanı sıra Avustralya'daki Meteoroloji Bürosu da, herhangi bir risk görülmediği için tsunami uyarısının verilmediğini duyurdu. 200'den fazla adadan oluşan Solomon Adaları devletinde 552 bin kişi yaşıyor. Adalar, dünyadaki depremlerin yüzde 90'ını oluşturan Pasifik Ateş Çemberi adlı volkanik bölgenin üzerinde bulunuyor.