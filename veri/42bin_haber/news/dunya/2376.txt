Merkez sol-Monti koalisyon beklentisi
 
 24-25 Şubat’ta sandık başına gitmeye hazırlanan İtalya’da siyasi gündem oldukça hareketli. Seçimin nabzını tutmaya çalışan ülkenin önde gelen araştırma şirketleri, son durumu ve olası sonuçları değerlendirdi. 
 GÜÇLÜ BİR İHTİMAL  
 
 İtalya’daki mevcut seçim yasaları nedeniyle parlamentonun alt kanadı Temsilciler Meclisi’nde milletvekilleri sayıları partilerin ülke bazında aldığı oya; üst kanadı Cumhuriyet Senatosu’nda senatörlerin sayılarının ise partilerin 20 idari bölgede aldığına göre belirleniyor. Araştırma şirketlerinin yetkilileri, mevcut sistem dikkate alınarak, merkez solun Temsilciler Meclisi’nde mutlak çoğunluğu sağlasa da, Senato seçiminde aynı başarıyı göstermesinin şüpheli olduğu üzerinde duruyor. Uzmanlar, böylesi bir tabloda Bersani liderliğindeki merkez sol ile Monti öncülüğündeki merkezcilerin koalisyon hükümeti oluşturmasının güçlü bir ihtimal olduğu düşüncesinde. 
 MERKEZ SOL ALACAK 
 
 Roma merkezli Piepoli Enstitüsü’nün direktörü Prof. Nicola Piepoli, seçimin galibinin merkez solun çatı partisi Demokrat Parti (PD) olacağı öngörüsünde bulunarak, "Bizim beklentimiz PD ve onun müttefiklerinin kazanması yönünde. Merkez sol, merkez sağa göre liderleriyle seçimlere daha hazır durumda. Merkez solda Bersani’den Vendola’ya kadar çeşitli yönleriyle birçok lider var. Kamuoyunda, bu liderlerle ülkenin daha iyi bir yönde olacağı düşüncesi hakim" diyor.
   
 SENATO KİLİT ROLDE 
 Seçimler için belirleyici unsurun ne olacağı yönündeki soruya Piepoli, "Bu seçimleri belirleyecek şey senato olacak" yanıtını vererek, seçimlerden galip çıkmasını bekledikleri merkez solun tek başına iktidara gelmesi noktasındaki hususundaki tek handikabın, Senato’daki durum olduğuna işaret ediyor. Senato’nun merkez sol için nasıl bir handikap olduğu sorusuna Prof. Piepoli şu açıklamayı getiriyor "Anketlerimize göre, bizim haritamızda senatörlerin 20 bölgeye dağılımı gözüküyor. Her bölgenin kendi hesabı var. Örneğin burada bizim anketimize göre 17 bölge merkez sol lehine işaretlenmiş, diğer 3 bölge ise merkez sağ lehine. Bu fikir vermesi için bir çalışma. Merkez sağa giden 3 bölge, büyük bölgeler. Bunlar Lombardiya, Veneto ve Sicilya." 28 Ocak’ta yaptıkları araştırmanın sonuçlarını AA muhabiriyle paylaşan Nicola Piepoli, merkez solun ülke genelinde yüzde 37 oy çıkarmasını buna karşın senatoda ise 122 sandalye kazanmasını beklediklerini ifade ediyor. 
 
 315 sandalyeli senatoda mutlak çoğunluk için 158 sandalyeye ihtiyaç olduğunu anımsatan Piepoli, "Seçimler için belki de bu belirleyici nokta hiç olmayabilir. Çünkü bu biraz da seçimlerden sonra işbirliği yapma isteğine de bağlı. Senato, her şekilde geleceğin bir onayı olacak. Ve bize göre, merkez sola nihai zaferi vermeyecek. Biz yaklaşık 122 PD senatörü olacağını düşünüyoruz. Yaklaşık 38 senatör de Monti’nin olacak. İşbirliği yapmaları durumunda 160 sayısına ulaşarak Senato’da çoğunluğu elde edecekler ki, tek çoğunluk bu" diyor. Pier Luigi Bersani liderliğindeki merkez sol ile Mario Monti öncülüğündeki merkezciler hareketinin oluşturacağı çoğunluğun ülkede şu an için en güçlü senaryo olduğunun altını çizen Piepoli, Bersani’nin merkez solu ve Silvio Berlusconi’nin merkez sağının Monti’nin altında birleşmesi gibi başka ittifakların da gündeme gelebileceğini ancak bunların bugünkü koşullar ışığında uzak ihtimal göründüğü düşüncesinde.
  
 BANKA KRİZİ OY KAYBETTİRDİ 
 Piepoli Ensititüsü’nün direktörü, İtalya’da önceki hafta, Monte dei Paschi di Siena bankasının yönetiminin, Antonveneta isimli bir başka bankanın satın alınması sırasında meydana gelen borcu düzeltecek olan türevlerle ilgili operasyonları hissedarlarından sakladığı ve İtalya Merkez Bankası’ndan sahte bildirimlerde bulunduğunun ortaya çıkmasıyla patlak veren krizin, merkez sola eğilimi yavaşlattığını söylüyor. Bu skandalın merkez sola yaptığı kadar kendi anketlerinde oy oranı yüzde 30 gözüken merkez sağa da etki ettiğini savunan Nicola Piepoli, "İnsanlar, bu olay nedeniyle daha anti-politik eğilimlere yönelmeye başladı. 
 Eski komedyen Beppe Grillo’nun 5 Yıldız Hareketi bu krizden ötürü çok olmasa da önemli bir kazanım elde etti. 5 Yıldız Hareketi’nin oylarında son iki haftada bazı artışlar gözlemledik. Yüzde 1 merkez sağdan, yüzde 1 de merkez soldan gelen bir oy oranı var. Tabii bu, zirvede oyların dengelendiği anlamına gelmiyor" dedi. "Biz İtalyanlar Monti’ye yönelerek, Avrupa’nın tekrar güvenini kazandık. Avrupa da Monti’ye güveniyor ve tutuyor" diyen Piepoli, İtalya’nın da Avrupa’nın bir parçası olduğunu dolayısıyla yeni hükümetin üretim aşamasında Avrupa’nın da yer aldığını sözlerine ekliyor. 
 BERSANI BAŞKANLIĞI DAHA YAKIN 
 
 Trieste merkezli SWG Enstitüsü de, 25 Ocak tarihli anketini AA muhabiriyle paylaştı. Anketteki verilere göre, merkez solun ülke genelindeki oylamaya dayanan Temsilciler Meclisi bazında yüzde 34,1’lik bir oy oranı yakaladığı, Berlusconi liderliğindeki merkezin sağın ise yüzde 26,6’lık oy oranıyla ikinci sırada olduğu, eski komedyen Beppe Grillo’nun 5 Yıldız Hareketi ise yüzde 17,2’lik oranla üçüncü sıraya yerleştiği öngörülüyor. Mevcut başbakan Mario Monti’nin merkez hareketinin oy oranı ise yüzde 12,8 olarak ölçüldü. 
 İTTİFAK YAPIP YAPMAMASI ONA BAĞLI
  
 SWG Yetkilisi Dr. Maurizio Pessato, anketlerinden çıkan sonuçları, "Şu aşamada hiç kimse için tek başına kesin bir çoğunluk gözükmüyor. Bu durumda seçim sonrası ittifak yapmanın bir ihtiyaç olduğunu düşünmek daha kolay. Özellikle Monti ile merkez sol arasında" sözleriyle yorumladı. Pessato, seçimin belirleyici unsurlarının, senato seçiminde doğrudan etkisi olan bölgelerden nüfus açısından diğerlerine nazaran daha yoğun olan Lombardiya ve Sicilya bölgelerinin olacağını ifade ederek, "Onlar karar verecek. Eğer PD’ye oy verirlerse PD Senato’da çoğunluğu elde edecek demektir. Burada seçim sonrası ittifak yapıp yapmaması ona bağlı. 
 Eğer Lombardiya ve Sicilya, merkez sağa giderse o zaman Bersani’nin, Monti ile ittifak yapmaya ihtiyacı olacak" dedi. Maurizio Pessato, merkez sol ile merkezcilerin ittifakı sonrasında başbakanlığın Bersani’de mi yoksa Monti’de mi kalacağı yönündeki soruya ise "Bersani başbakanlığa daha yakın olacaktır çünkü oyların büyük kısmı onun olacak. Merkez sol için başkasını kabul etmek zor olacaktır" cevabını verdi. Merkez sağın lideri Berlusconi ile Monti’nin ittifak yapmasının mümkün olmadığını da kaydeden Pessato, merkezcilerle, merkez sağın ittifak yapmasını sağlayacak sayının şu an için bu iki grubun elinde olmadığını da ifade etti. 
 AA