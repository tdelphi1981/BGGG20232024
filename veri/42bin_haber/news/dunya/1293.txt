"Mali krizi için siyasi çözüm bulunmalı"
Libya Başbakanı Ali Zeydan, Tunus Başbakanı Hammadi el-Cibali ve Cezayir Başbakanı Abdulmalik Selal, Fransa'nın müdahalesi için "Mali krizi için siyasi bir çözüm yolunun bulunması gerektiğini" belirtti 
 Libya Başbakanı Ali Zeydan, Tunus Başbakanı Hammadi el-Cibali ve Cezayir Başbakanı Abdulmalik Selal, ortak bir açıklama yayımlayarak, "Mali krizi için siyasi bir çözüm yolunun bulunması gerektiğini" belirtti. Mali’ye yapılan askeri müdahale çerçevesinde "sınır güvenliği" meselesini görüşmek üzere Libya’nın Gadamıs kentinde bir araya gelen Zeydan, Cibali ve Selal yayımladıkları yazılı açıklamada, Mali’nin kuzeyindeki silahlı grupların eylemlerini kınayarak, Mali hükümetine destek verdiklerini bildirdi. 
  
 GÜVENLİK TEDBİRİ ALINMALI
  
 Açıklamada, "Mali krizi için uluslararası meşruiyet çerçevesinde, ülkenin toprak bütünlüğünü koruyan ve farklı oluşumlar arasında diyalog yapılmasına imkan tanıyan siyasi bir çözüm yolu bulunmalı" ifadelerine yer verildi. Tunus, Libya ve Cezayir arasında ortak bir kontrol noktasının kurulmasının dile getirildiği açıklamada, sınır bölgesinde gerçekleşecek muhtemel bir ihlale karşı güvenlik tedbirlerinin arttırılması ve güvenlik işbirliği yapılmasının gerekliliğine vurgu yapıldı. 
 Mali’nin kuzeyi, Ocak 2012’de silahlı grupların kontrolüne geçmişti. Batı Afrika Devletleri Ekonomik Topluluğu (ECOWAS) ve Afrika Birliği, bu gruplara yönelik uluslararası askeri müdahale için BM Güvenlik Konseyi’ne başvurmuş ve Konsey’den şartlı onay verilmişti. Fransa da, dün Mali’deki çatışmalara askeri müdahalede bulunmuştu.