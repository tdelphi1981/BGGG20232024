'AB, Türkiye trenini kaçırmasın'
Dışişleri Bakanı Ahmet Davutoğlu, Brüksel'de Avrupa Birliği'ne (AB) 'Türkiye trenini kaçırmayın' uyarısında bulundu.
 Zaman'ın 25. Kuruluş yıldönümü etkinlikleri kapsamında "Türkiye'de Zaman/Time in Turkey" fotoğraf sergisinin açılışının ardından Brüksel'de "AB Türkiye ilişkileri: Arap Baharı sonrası yeni zorluklar" konulu panel düzenlendi. Panele Dışişleri Bakanı Ahmet Davutoğlu, Avrupa Parlamentosu Yeşiller Grubu Eşbaşkanı Daniel Cohn-Bendit ve Zaman Gazetesi Genel Yayın Yönetmeni Ekrem Dumanlı katıldı. Panelin moderatörlüğünü ise Helene Flautre yaptı.
 Konferansta konuşan Davutoğlu, "90'larda Türkiye, AB trenini kaçırdı. Bugün ise AB, Türkiye trenini kaçırıyor." dedi. Davutoğlu, "90'larda Balkanlar'da değişim yaşanırken Türkiye terör tehdidi sebebiyle güvenliğe ağırlık verdi. Türkiye'de ki değişim ertelendi. AB trenini kaçıran Türkiye oluyor. Keşke Türkiye, bu demokretikleşme sürecini 90'larda yaşasaydı. Şimdi ise Türkiye demokrasi ağırlıklı bir restorasyon yaşıyor. Biz bu iç restorasyonu yaşarken treni kaçıran AB oldu" ifadelerini kullandı.
 AB'nin içine kapanma tehlikesiyle karşı karşıya olduğunu vurgulayan Davutoğlu, "Türkiye'nin AB üyeliğinin her zamankinden daha önemli ve anlamlı olduğunu düşünüyorum." şeklinde konuştu.
 Konuşmasında Ortadoğu'da yaşanan 'Arap Baharı'na da değinen Davutoğlu, ''Arap halklarının değişim taleplerinin yanında yer alacağız. Kansız olması için demokrasideki her türlü yöntemi deneyeceğiz.'' sözlerine yer verdi. Davutoğlu, ''AB'de kendi içinde ekonomik krizle uğraştığından beklenen desteği veremiyor. Batıya bakıyorum Yunanistan'dan Portekiz'e ekonomik kriz kuşağı, Suriye'den Fas'a kadar demokrasi krizi kuşağı var. Türkiye, krizler arasında yeniden yapılanmaya çalışıyor. AB de, Türkiye de Ortadoğu'daki değişime destek vermeli. Türkiye mültecilere 400 milyon dolar harcadı. Bu depremin artçı şoklarını AB ile birlikte nasıl yöneteceğimizi birlikte düşünmeliyiz. AB'ye üyeliğimiz her zamankinden daha fazla anlamlı ve gerekli.'' dedi.
 Türkiye-AB Karma Parlamento Komisyonu Eşbaşkanı Helene Flautre'un sfır sorun politikasının neden tıkandığı sorusuna karşılık Dışişleri Bakanı Ahmet Davutoğlu, ''11 Eylül'den sonra bütün dünya güvenliğe doğru seyretmeye başladı. Türkiye farklı bir trende yöneldi. Gecikmiş reformları kısa sürede AK Parti hükümetiyle gerçekleşti. O zamanlar komşularla sıfır sorun politikasını ortaya atarken bir zihin devriminin gerçekleşmesini istiyordum. Dağılan bir imparatorluktan sonra herkesi düşman gören bir anlayış demokrasinin oturmasında engeldir. Bunu silmek için sıfır sorun politikasını dile getirdim. Suriye'deki bütün krize rağmen, bazı komşularla görüş ayrılıklarına rağmen, çevremiz düşmanlarla örülü düşüncesi yok edilmiştir.'' şeklinde konuştu.
 Avrupa Parlamentosu Yeşiller Grubu Eşbaşkanı Daniel Cohn-Bendit ise konuşmasında Ortadoğu'daki değişime vurgu yaparak Tunus, Mısır ve Libya'nın ilk aşamayı tamamladığını, fakat farklı birşeyle karşı karşıya geldiklerini belirterek sözlerini şöyle sürdürdü: "Fransa devriminde Fransa'nın yaşadıklarını yaşıyorlar. Nasıl bir toplum oluşacağı en zor sorulardan biri. Fransız devrimi örnek gösterilir ama 150 yıllık bir süreye ihtiyaç duydu. Devrimin ertesi gün yeni bir toplum oluşmuyor. Bu toplumlar uzlaşma bulmak zorundalar. Zor bir durumda olmalarına rağmen yeni bir hayat oluşturmalılar. Arabulucular ortaya çıkmalı. AB'nin bir demokrtatik modeli var ama en iyi en mükemmel model budur demiyorum. Yeni bir toplum modeli arıyorlar. AB devletlerinin toplum modeli olduğu gibi ihraç edilemez. Din de farklı. AB az ya da çok laik olarak nitelendirilebilir. İslamı, Avrupa'da tartışmak da doğru değil. Artık Müslüman sayısı çok fazla. Oralarda Cumhuriyet modeli olabilir. Türkiye bu konuda model olabilir. AK P'arti'nin rolüyle Türkiye kökten dincilikten çıktı. Türkiye AB'ye, AB de  Türkiye'ye bu konularda katkı sağlayabilir. İdam cezasının tekrar Türkiye'ye gelebileceği söylentileri çıktı. İdam cezası olan bir Türkiye'nin  AB'ye girme isteğiyle bağdaşmaz.'' şeklinde konuştu.
 CİHAN
  