Gözaltındaki sendikacılar serbest
KKTC'de Sendikal Platform genel grev başlattı. Lefkoşa Belediyesi çalışanlarına destek vermek amacıyla ülke genelinde grev başlatan Sendikal Platform dünkü olaylarda 22 kişinin gözaltına alınmasını protesto etti.
 Lefkoşa Belediyesi önünde toplanan eylemciler, buradan Kaza Mahkemesi'ne yürüyerek, belediye çalışanlarının serbest bırakılmasını istedi. Mahkeme önünde kısa süreli arbede yaşandı. Mahkeme ise çalışanları tutuksuz yargılamak üzerine serbest bıraktı.
 Lefkoşa Belediyesi çalışanlarına destek vermek ve dünkü eylemlerde 22 kişinin gözaltına alınmasını protesto amacıyla ülke genelinde genel grev başlatan Sendikal Platform’a bağlı sendikalar, Lefkoşa Türk Belediyesi önünde toplandı.
 Burada belediye çalışanları ve Belediye Emekçileri Sendikası’na “Birlik, Mücadele, Dayanışma” sloganları atarak destek veren sendikacılar, Platform adına Arslan Bıçaklı’nın kısa konuşmasının ardından saat 11.00’den itibaren Mahkemeler’e doğru yürüyüşe geçti.
 Dün gece ve bu sabahın erken saatlerinde gözaltına alınan 22 belediye çalışanı ve eylemciler sabahın erken saatlerinde mahkemeye çıkarıldı.
 Yaklaşık 5 bin kadar eylemcinin saat 11:00 civarında Kaza Mahkemesi'ne ulaşmasından sonra belediye çalışanlarının serbest bırakıldığı haberi verildi. Sendikacı eylemciler, serbest bırakılan belediye çalışanlarını mahkeme önünden alarak tekrar Lefkoşa Belediyesi'ne doğru yürüdü.
 Serbest bırakılanlar arasında yer alan Belediye Emekçiler Sendikası Başkanı Savaş Bozat, eylemcilere teşekkür etti. Bozat, "Sayın Başbakanımız dün yapılan eylemlerin terörist eylemler olduğunu söyledi. Ama gelin görün ki teröristler bugün ortaya çıktı. Teröristler bu belediyeyi ve bu ülkeyi yönetenlerdir. Bu, mahkeme kararıyla ortaya çıktı. Bundan sonraki mücadelemiz daha hırslı ve daha ciddi olacaktır. Kaldığımız yerden devam edeceğiz." şeklinde konuştu.
  