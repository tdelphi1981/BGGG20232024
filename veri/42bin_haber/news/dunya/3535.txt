Kabil'de Bakanlık önünde saldırı: 9 ölü
Afganistan'ın başkenti Kabil'de Savunma Bakanlığı'nın ana giriş kapısında intihar saldırısı düzenlendi. 9 kişi yaşamını yitirdi. 
Afganistan'ın başkenti Kabil'in Şeşderek bölgesinde bulunan Savunma Bakanlığı;nın ana giriş kapısında üzerinde bomba düzeneği bulunan bisikletli bir kişinin intihar saldırısının ardından en az 9 kişinin öldüğü, 13 kişinin yaralandığı bildirildi.

Savunma Bakanlığı sözcüsü General Zahir Azimi, olayın bisikletli bir kişi tarafından gerçekleştirilen bir intihar saldırısı olduğunu ve patlamada hayatını kaybedenlerin siviller olduğunu söyledi.

Daha önce yapılan açıklamada ise, intihar saldırısının bomba yüklü bir araçla gerçekleştirdiği açıklanmıştı.

Saldırı sonrası bölge trafiğe kapatılırken, patlamanın yaşandığı yere çok sayıda ambulans sevk edildi.

Taliban sözcüsü, olayın sorumluluğunu üstlendiklerini ve en az 15 Afgan askerini öldürdüklerini iddia ederken, bu durum resmi kaynaklarca yalanlandı.

Taliban ayrıca, saldırının ABD Savunma Bakanı Hagel'in Kabil'i ziyaretine karşı bir mesaj olduğunu kaydetti.

Ayrıca, ABD'nin kontrolünde bulunan hapishanelerin Afgan hükümetine devredilmesi işleminin, saldırının ardından iptal edildiği ifade edildi.