24 saatte kızını, oğlunu ve eşini kaybetti
Galler'in güneyindeki Bridgend kasabasında yaşayan 79 yaşındaki Hilary Dennis'in 24 saat içerisinde yaşadıkları tam bir trajedi...
Galler'in güneyindeki Bridgend kasabasında yaşayan 79 yaşındaki Hilary Dennis'in 24 saat içerisinde yaşadıkları tam "Allah düşmanımın başına bile vermesin" türünde bir olay.

İngiliz Daily Mail gazetesinin haberine göre, yaşlı kadın 24 saat içerisinde önce kızını sonra oğlunu ve ertesi gün de kocası Carl Dennis'i kaybetti.

Trajedi, ailenin kızı Caryl'in, "Kendimi iyi hissetmiyorum" sözleriyle başladı. Bridgend'deki baba evine gelen Caryl, annesine kendisini iyi hissetmediğini söyledi.

Safra kesesi taşı şikayeti olan Caryl, midesinin de ağrıdığını söyledi. Anne Hilary Dennis, hemen "999"u arayarak ilk yardım çağrısında bulundu. Hilary Dennis, "İlk yardım ekibi hemen geldi. Kızım iyi görünüyordu ve gelen sağlık ekibiyle şakalaştı. Kontrolden geçirmek için hastaneye götürülen kızımın öldüğü haberi bana ertesi gün verildi" dedi.

Ani bir sağlık sorunu nedeniyle kızını kaybeden 79 yaşındaki Hilary Dennis, oğlu Nigel'ı aradı. Oğluna bir türlü ulaşamayan kadın, bir şeylerin yolunda gitmediğini düşündü. Hillar Dennis, "Oğlumun saatler sonra bile geri dönüp telefonuna cevap vermemesi, bir şeylerin ters gittiğini gösteriyordu. Bu bir annelik iç güdüsüydü" şeklinde konuştu.

Daha sonra kendisine, oğlu Nigel'ın evinde ölü bulunduğu haberinin verildiğini belirten Hilary Dennis, "Oğlum Nigel beyin kanaması geçirdiği sırada yardım istemek için telefona uzanmış ancak başaramamış" dedi.

Aynı gün hem oğlunu hem de kızın kaybeden Hilary Dennis, uzun süredir sağlık sorunları yaşayan 60 yıllık kocası Carl Dennis'in de ertesi gün kalp krizi geçirerek yaşamını yitirdiğini belirtti.

Sadece 24 saat gibi kısa bir süre içerisinde hayatını kaybeden aile fertleri, düzenlenen törenle toprağa verildi.