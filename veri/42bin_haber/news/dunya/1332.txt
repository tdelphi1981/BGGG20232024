Metroda çıplak eylem
NEW York'ta kentinde, her gün 4 milyon kişinin yolculuk ettiği metro hatları bir kez daha 'yarı çıplak' eyleme sahne oldu. Bu yıl 12'ncisi düzenlenen 'Metroda Pantolonsuz Yolculuk' eylemine katılan yaklaşık 4 bin kişi kış ortasında üstlerinde paltoları, altlarında ise yalnızca iç çamaşırı ile yolculuk etti.
İlginç ve komik eylemleri ile adını duyuran 'Improv Everywhere' adlı girişim tarafından bu yıl 12'incisi düzenlenen, 'metroda yarı çıplak' eylemine 4 bini aşkın kişi katıldı. New York'ta başladıktan sonra, 60 ülkeye daha yayılan Metroda Pantolonsuz Yolculuk' eylemine katılanlar, sosyal medya üzerinden birbirleriyle haberleşerek, Manhattan'da Central Park ve Foley Meydanı'nda, Queens'te Astoria ve Flushing Meadows Park'ta, Brooklyn'de Williamsburg ve Prospect Park'ta buluştu. Daha sonra metro istasyonlarına akın eden, yarı çıplak metro yolculuğu yapmaya razı gönüllüler, gruplar halinde değişik metro hatlarına bindikten sonra yolcuların şaşkın bakışları altında pantolonlarını çıkarıp çantalarına yerleştirdi.


Yarı çıplak eylemciler, olağandışı hiçbir şey yokmuş gibi davranırken, eylemden haberi olmayan yolcular olanları şaşkınlıkla izledi. Yolcular, metro istasyonları ve vagonlarda gazete ve kitap okuyan yarı çıplak eylemcileri yan gözle süzmekten kendilerini alamadı. Kimi yolcuların gülüşmesine, kimi yolcuların sorgulayan ve ne olup bittiğini anlamak isteyen bakışlarına yol açan eyleme, katılımın bu yıl daha da arttığı gözlendi. New York'u neredeyse bir baştan ötekine metroyla dolaşan baldırı çıplak eylemciler, bazı istasyonlarda mola verdi. Buralarda bir süre bekleyen eylemciler, yeniden metroya binip, yolculuğa devam etti.


Eylemciler, kendilerine yöneltilen sorulara, 'Pantolonumu giymeyi unuttum', 'Evden aceleyle çıktım, pantolon giymeye zaman kalmadı', 'Pantolonumun etiketi rahatsız ediyordu ondan çıkardım', 'Küresel ısınmayı protesto ediyorum', 'Pantolonum ıslandı, çok üşüdüm, çıkardım', 'Miami'den geldim, çok sıcak olduğu için pantolon giymedim, burada da giymeyi unuttum' gibi ilginç ve esprili yanıtlar verdi. New York metrosunda ve istasyonlarında görev yapan polisler, iç çamaşırları ile yolculuk eden yolcuları görmezden geldi. New York metrosunda 2 saati aşkın süre iç çamaşırı ile yolculuk eden pantolonsuz eylemcilerin gösterisi Union Square'de sona erdi.


Geçen yıllardaki eylemlerin birinde polis, katılımcıların bindiği tren hatlarından birini durdurmuş ve pantolonsuz yolcuları gözaltına almıştı. Ancak açılan davada yargıç, pantolonsuz dolaşmanın yasalara aykırı olmadığına hükmederek eylemcileri serbest bırakmıştı.