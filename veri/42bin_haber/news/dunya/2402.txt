ABD Dışişleri Bakanı Kerry mesaisine başladı
ABD Dışişleri Bakanı John Kerry, bugün Dışişleri Bakanlığı'na gelerek mesaisine resmen başladı.
Kerry'yi, Dışişleri Bakanlığı binasına girişinde bakanlık mensuplarından oluşan kalabalık bir grup karşıladı.

Burada alkışlar eşliğinde konuşma yapacağı alana gelen Kerry, bakanlık personeline kendisine gösterdikleri sıcak karşılamadan dolayı teşekkür ederek ve birlikte çalışmayı dört gözle beklediğini söyledi.

Konuşmasında zaman zaman esprileriyle salondakileri güldüren Kerry, 'Tanrı'ya şükür ki fotoğraflı kimliğim vardı, dolasıyla içeriye girebildim. Binayı dolaşırken, sizlerden birinin odasına girersem, bilin ki bir toplantı olduğu için değil, kaybolmuşumdur ve yön bulmaya ihtiyacım vardır' şeklinde espriler yaptı.

Kerry, bakanlıkta iki dönemdir kadın bakanların görev yapmasına işaret ederek, 'Ülkenin, dünyanın ve ABD Dışişleri Bakanlığı'nın önündeki büyük soru şu; Dışişleri Bakanlığı'nı bir erkek yönetebilir mi?' şeklinde de espri yaptı.

Selefi Hillary Clinton ve tüm ekibine emeklerinden dolayı teşekkür eden Kerry, 'Onlar ülkemizin değerlerinin yorulmak bilmez savunucusu oldular ve ülkemizin çıkarlarını ilerletmek için vargüçleriyle çalıştılar. Hepinizle birlikte ona şunu söylemek isterim; işinizi başarıyla yaptınız' diye konuştu.

Kerry, ABD Başkanı Barack Obama'ya da kendisine duyduğu güvenden dolayı teşekkürlerini sunarak, 'Başkan'ın vizyonu ve sizin çabalarınız sayesinde başardığı işler,hiç şüphesiz ki Amerika'nın dünyadaki namını ve konumunu onardı' dedi. 

-Kerry'den sözler-

Dışişleri Bakanlığı mensuplarının, çeşitli zorluklar ve tehlikelerle dolu bir yaşamın içerisinde olduğuna değinen Kerry, geçen eylül ayında ABD'nin Bingazi Konsolosluğu'na saldırıda hayatını kaybeden ABD'nin Libya Büyükelçisi Chris Stevens ve diğer üç Amerikalı'nın isimlerini tek tek anarak, 'Size şunun sözünü veriyorum; onların vatanseverliği ve cesaretinin siyaset tarafından karartılmasına izin vermeyeceğim' ifadesini kullandı.

Kerry, 'İkinci olarak da, size şunun garantisini vermek istiyorum; bu sabahtan başlayarak, yapacağım her iş, insanlarımızın güvenliği ve emniyetine odaklı olacak. Alacağımız zorlu kararlar var ancak yine şunu garanti ederim ki, Bakan Clinton ve ekibinin hayata geçirdiği yüksek standartlara ulaşmak için elimden gelen herşeyi yapacağım' diye konuştu.

-İlk pasaportunu gösterdi-

Konuşmasında, bakanlık görevine getirilmeden önceki kariyerinden kısaca bahseden Kerry, daha da gerilere giderek, üzerinde henüz 11 yaşındaki fotoğrafının olduğu ilk pasaportunu gösterdi. Babası de eski bir dışişleri bakanlığı mensubu olan Kerry, çocukluk yıllarında Berlin'de geçirdikleri yaşamdan kesitler anlattı.

O yıllarda Berlin'in her yerini bisikletiyle dolaşmayı sevdiğini ve 12 yaşındayken, bugün gösterdiği pasaportu kullanarak, o zamanlar bölünmüş olan kentin doğu yakasına geçtiğini söyleyen Kerry, o yaşında bile Doğu'yla Batı arasındaki farkı çok net görebildiğini belirtti.

Kerry, 'O yaşadığım, büyük bir maceraydı ve şimdi 57 yıl sonra bugün yeni bir maceraya atılıyorum' ifadesini kullandı.

Burada önemli işlerin kendilerini beklediğini kaydeden Kerry, bakanlık mensuplarına hitaben şunları kaydetti:

'Burada ülkemiz adına sizden yardımınızı istiyorum. Başkan Obama'nın, ülkemizi güçlendirmek ve dünya genelindeki bu idealleri hayata geçirmek için elimizden gelen her şeyi yapmada sizin yardımınıza ihtiyacı var. Ülkemizi daha güvenli hale getirmeye çalışmalıyız. Dünyada barışı tesis etmek, ihtilaflardan, ölümlerden uzak bir dünyayı oluşturmak için uğraş vermeliyiz. İnsanların yoksulluktan kurtulmasını sağlamalı, hastalıklara çare bulmak için gayret göstermeliyiz. İnsan haklarını güçlendirmeliyiz, seslerini duyuramayanlara ulaşmalıyız. İnsanları ideallerimiz yoluyla kuvvetlendirmekten bahsetmeliyiz. Ülkemizin ideallerini yaşatarak, ülkemizi daha güçlü, dünyayı da daha barışçıl hale getirebiliriz.'