Chavez'in resmi cenaze töreni yapıldı
Venezuela Devlet Başkanı Hugo Chavez'in resmi cenaze töreni yapıldı. 
Başkent Caracas'ta, Chavez'in naaşının bulunduğu askeri akademide yapılan törende, Türkiye'yi Başbakan Yardımcısı Beşir Atalay temsil etti.

Törene, İran Cumhurbaşkanı Mahmud Ahmedinejad, Küba Devlet Başkanı Raul Castro ve Rusya Dışişleri Bakanı Sergey Lavrov'ın yanı sıra çoğu Karayip ve Güney Amerika ülkelerinden yaklaşık 30 ülkenin devlet ve hükümet başkanı katıldı.

Chavez için ağladılar

İç mekanda yapılan töreni, halk da dışarıda ekranlardan izledi. Törenin başında okunan ulusal marşta, Chavez'in vasiyetini yerine getirmek için yas tutmaktan ziyade onu yüceltmeye çalışan Venezuelalıların bu kez gözyaşlarına boğulduğu görüldü.

Marşı söylerken duygulanan halk, daha sonra Chavez için sloganlar attı.

Törende, devlet başkanları tek tek takdim edilerek sırayla naaşın yanına geldi. İsmi okunduğunda halkın en fazla alkışladığı kişilerden biri Ahmedinecad oldu. Ahmedinejad, Chavez'in naaşını öptükten sonra yumruğunu havaya kaldırdı. Ahmedinecad'ın yerine döndüğünde de gözyaşlarını sildiği görüldü.

Başbakan Yardımcısı Atalay, başsağlığında bulundu

Başbakan Yardımcısı Atalay da tören sırasında Venezuela Devlet Başkanlığı'nı vekaleten yürüten Nicolas Maduro ile kısa süre görüştü. Görüşmede Türkiye'nin üzüntülerini ifade eden Atalay, başsağlığı diledi.

Atalay, tören öncesinde İran Cumhurbaşkanı Mahmud Ahmedinejad, Bolivya Devlet Başkanı Evo Morales, Nikaragua Devlet Başkanı Daniel Ortega, Uruguay Devlet Başkanı "Pepe" Mujica ile de sohbet etti.

Beşir Atalay, muhataplarına Cumhurbaşkanı Abdullah Gül ve Başbakan Recep Tayyip Erdoğan'ın taziye mesajlarını iletti.

Maduro, Chavez'in naaşı başındaki konuşmasında, Venezuela halkı ve hükümetinin Chavez'in ölümünden duyduğu üzüntüyü dile getirdi ve onun siyasi misyonunu  sürdüreceklerini, mirasına sadık kalacaklarını söyledi.