Kuzey Kore'den nükleer atak
KUZEY Kore'nin genç lideri Kim Jong Un, askeri güçte 'Dönüm noktası' niteliğinde 'Tarihi' kararlar alındığını açıkladı.
Kuzey Kore resmi haber ajansı, başkomutan olarak katıldığı Merkezi Askeri Komisyon toplantısında konuşan Kim'in generallere ordunun güçlendirilmesi ve ülkenin egemenliğinin korunması için talimatlar verdiğini bildirdi. Uzmanlar, Kim'in yüksek profilli konuşmasının toplantıda nükleer denemeye onay verdiğinin göstergesi sayılabileceğine dikkat çekti. Çin medyasında yer alan haberlerde, nükleer testin bu hafta yapılabileceği belirtildi. Kuzey Kore, Aralık ayında yaptığı uzun menzilli füze denemesi ardından daha da artırılan uluslararası yaptırımları protesto etmek için nükleer deneme yapacağı tehdidinde bulunmuştu. Babası Kim Jong İl'in 17 Aralık 2011'de kalp krizi sonucu yaşamını yitirmesi ardından iktidara gelen Kim Jong Un, iktidar partisinin genel sekreteri, Kore ordusunun başkomutanı ve mareşal unvanlarını taşıyor.