Çin'de yönetim değişiyor
Dünyanın ikinci büyük ekonomisi siyasi bir dönüşüm yaşıyor. Çin'de Komünist Partisi bir haftadır devam eden kongresini tamamladı. Cumhurbaşkanı Hu Jintao liderlikten resmen çekildi. Yeni lider Xi Jinping hem parti liderliğini hem de Cumhurbaşkanlığı görevini baharda devralacak. 82 milyon üyeli, dünyanın en büyük partisi Çin Komünist Partisi'nin (ÇKP) 18'inci Ulusal Kongresi sona ererken, ülkenin geleceğine yön verecek liderler yarın kamuoyuna açıklanacak. Başkent Pekin'deki Büyük Halk Salonunda yapılan kapanış öncesi ÇKP'nin yeni Merkez Komitesi seçilirken, iç tüzükteki değişikliklere karar verildi ve ÇKP'nin yeni Merkezi Disiplin ve Denetleme Komisyonu seçildi. 

Ülkedeki ordu, yargı, eyalet, şehir ve etnik unsurları temsilen 2 bin 270 delegenin katıldığı tarihi kongrede, ülke geleceğine ait de önemli kararlar kapalı kapılar ardında gerçekleşen toplantılarda tartışılıyor.

18. Ulusal Kongre'de, Çin'in en yüksek organı olarak kabul edilen Politbüro Daimi Komitesi'nin 9 üyesinden 7'si yaştan veya iki dönemlik sınırlamadan dolayı emekliye ayrılacak. Emekliye ayrılacaklar arasında Cumhurbaşkanı Hu Jintao ve Başbakan Wen Jiabao da bulunuyor.

Çin'in siyasi tarihi açısından en önemli kongrelerinden kabul edilen 18. Ulusal Kongre'de bugün belirlenen Merkezi Komite yarın, yeni daimi Politbüro üyeleri ile ÇKP Genel Sekreterini seçecek ve ülkenin geleceğine yön verecek yeni parti liderleri kamuoyu önüne çıkacak.

Yeni Merkezi Komitede isimleri devlet başkanlığı ve başbakanlık için geçen Çin Devlet Başkan Yardımcısı Şi Cinping ve Çin Başbakan Yardımcısı Li Kıçiang'ın yanı sıra, ÇKP'nin üst düzey yöneticilerinden Vang Çişan, Liu Yandong, Liu Yünşan, Li Yüençao, Vang Yang, Cang Gaoli, Cang Dıciang ve Yü Cıngşıng yer aldı.

Çin Devlet Başkanı ve ÇKP Genel Sekreteri Hu Cintao kapanışta yaptığı konuşmada, "ÇKP'nin yeni Merkezi Komitesini seçtiğini ve yaşlı liderler ile genç liderlerin yer değiştirdiğini" söyledi.

Hu, konuşmasında ayrıca, merkezi disiplin komisyonunun da yeni üyelerinin seçildiğini aktardı.

Tarihi kongrenin ardından, parti liderliğini Cumhurbaşkanı Hu Jintao'dan Cumhurbaşkanı Yardımcısı Xi Jinping'in alması bekleniyor. Mevcut Başbakan Yardımcısı Li Keqiang'ın da yeni başbakan olması ön görülüyor.

Hu Jintao ordu başkanlığını kongre sonunda teslim edecek iddiası

Hong Kong medyasında yer alan haberlere göre, ÇKP 18. Ulusal Kongre'sinin ardından Parti Sekreterliği koltuğunu mevcut yardımcısı Xi Jinping'e bırakacak olan Hu Jintao'nun, gelecek Mart ayında yapılacak ÇKP'nin yıllık olağan toplantısında Devlet Başkanlığının yanı sıra ordunun başı olarak bilinen Merkez Askeri Komisyonu Başkanlığı görevini de teslim edeceği iddia edildi.

Önceki Cumhurbaşkanı Jiang Zemin, Parti Sekreterliği ve Cumhurbaşkanlığı görevini Hu Jintao'ya devrettikten iki yıl sonra ordu başkanlığı yetkilerini teslim etmişti. Çin'de teamüller gereği en son askeri yetkiler yeni lidere bırakılıyor. Hu'nun Merkez Askeri Komisyonu başkanlığı makamını Xi'ye ne zaman devredeceği henüz bilinmiyor. Ancak söz konusu yetkinin kongrenin hemen ardından yapılması halinde bunun Çin'deki güç dengelerini değiştireceği ve yeni yönetimin elini daha da güçlendireceği ifade ediliyor.

Yeni dönem liderleri yarın açıklanıyor

Çin'de liderlerin değişimi 10 yılda bir yapılıyor. Dünyanın ikinci büyük ekonomisi olan Çin'in tarihi kongresi 8 Kasım'da başlamış ve bir hafta boyunca kapalı kapılar ardında devam etmişti.

Kongrenin açılışında Hu Cintao, kendi döneminindeki gelişmeleri ve bir sonraki döneme dair hazırlanan 32 sayfalık bir raporu delegelere sunmuş ve aynı süreçte 18. Ulusal Kongre Genel Sekreterliğine Başkan Yardımcısı Şi Cinping seçilmişti.

Yeni Politbüro kadrosu

ÇKP'nin Daimi Politbürosu yarın Merkezi Komite tarafından seçilecek. Yeni seçilen komiteye Devlet Başkan Yardımcısı Şi ile Başbakan Yardımcısı Li'nin de seçildiği belirtiliyor. Yarın ÇKP Genel Sekreteri ve Polit Büro açıklanacak. Yeni Politbüroda sayının azalması beklenirken, başkan yardımcısı Şi Cinping'in Genel Sekreter olması bekleniyor.

Yapılan tahminlere göre, Çin'in önümüzdeki dönem Politbüro Daimi Komitesi'ni oluşturacak 7 kişilik isim listesi konusunda uzlaşıldığı belirtiliyor. Buna göre, Cumhurbaşkanı Yardımcısı Xi Jinpig ve Başbakan Yardımcısı Li Keqiang isimleri dışında, yerel medya ve internetten sorumlu Liu Yunshan, Başbakan yardımcılarından ekonomi sorumlusu Wang Qishan, ÇKP organizasyon departmanı sekreteri Li Yuanchao, enerji ve komünikasyondan sorumlu başbakan yardımcısı Zhang Dejiang ve Tianjin ÇKP sekreteri Zhang Gaoli'nin üye listesindeki isimler olduğu kaydedildi.

Ülkede ÇKP Genel Sekreteri, belli bir süre sonra Çin Devlet Başkanlığı koltuğuna oturuyor. Şi'nin gelecek Mart ayında Hu Cintao'dan, Başbakan Yardımcısı Li Kıçiang'ın da Başbakan Vın'dan görevi devralması öngörülüyor. 

Kongrenin kapanış törenine 2 bin 307 delege katılırken, Çin'deki 56 etnik unsuru temsil eden delegeler renkli görüntüler oluşturdu.

Kongreye yerli ve yabancı basın büyük ilgi gösterirken, kapanış toplantısını 1700'den fazla yabancı basın mensubu izledi.

ÇKP'nin, dolayısıyla Çin'in yeni dönem liderlerinin kamuoyuna tanıtılacağı yarınki basın toplantısına özel davetiye ile sınırlı sayıda basın
mensubu alınacak. 

ÇKP'nin yapısında Politbüro Daimi Üyesi 9 kişiden oluşuyor, ardından 24 üyeli Polit Büro gelirken, merkezi komitede 204 üye yer alıyor ve 164 alt rütbeli alternatif üye bulunuyor.

Dünyanın en kalabalık partisi olan 82 milyon üyeli ÇKP'nin parti kongresinde ise 2213 delege yer alıyor.