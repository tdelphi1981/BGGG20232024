Rusyada polis satışa çıkarılan meteor parçalarına el koydu
Rusya'nın Çelyabinsk bölgesinde meydana gelen meteor yağmuru ile ilgili gelişmeler sürüyor. Bölge polis sözcüsü Anjelika Çirkova, bir kişinin internet üzerinden meteor taşı satmaya çalışırken yakalandığını ifade etti. Polis baskınında ele geçirilen ve meteor olduğu iddia edilen taşa ise el konuldu.
Anjelika Çirkova, 60 gram ağırlığında olduğu belirtilen taşın meteor olup olmadığının incelemeden sonra belli olacağını, vatandaşın ise herhangi bir zehirlenmeye karşı sağlık kontrolünden geçirileceğini belirtti.

Bölge sakinlerinin internet üzerinden meteor satışları hala devam ediyor. Satışın gerçekleşip gerçekleşmediği bilinmezken, meteor olduğunu söylenen taşlar için biçilen fiyat 300 dolarla 300 bin dolar arasında değişiyor. 

İnternetten meteor satışları ile ilgili uyarıda bulunan Çirkova, bulunan parçanın içeriği bilinmeden ve herhangi bir sertifikasyon izni olmadan satışların yasal olmadığını söyledi.

Rusya'da geçen hafta düşen meteor parçaları bin 200'den fazla vatandaşın yaralanmasına neden olmuş; binlerce binanın da camları kırılmıştı. Bölgede incelemelerde bulunan Rus bilim adamları, Çebarkul gölünden çıkardıkları taşların meteor parçası olduğunu ve uluslararası kayıt için de 2-3 aylık bir süreye ihtiyaç olduğunu açıklamıştı.