Alman hükümetinden doktorlara sıkı takip
Almanya'da geçtiğimiz yıllarda ilaç firmalarından rüşvet aldıkları ve faturalarda usulsüzlük yaptıkları gerekçesiyle bin doktor hakkında soruşturma başlatılması hükümeti harekete geçirdi.
 Yeni yasa tasarısına göre doktorlar hakkında idari soruşturma başlatılması kolaylaştırılıp usulsüzlüğün önüne geçilecek.
 Almanya'da federal hükümet, bazı doktorların hastalar için yazdıkları fatura tutarlarını yüksek göstererek usulsüzlük yaptıkları ve ilaç firmalarından rüşvet aldıklarının tespit edilmesi yasa çalışması için düğmeye bastı. Hükümet hazırladığı yasa tasarısıyla doktorlar hakkında idari soruşturmanın kolaylaştırılmasını hedefliyor. Federal Adalet Bakanlığı Sözcüsü, yeni yasanın ceza hukuku mu yoksa başka bir başlık altında mı hazırlanacağının netleşmediğini, bakanlık olarak Tabipler Odası ve meslek kuruluşlarından bilgi ve açıklama talep ettiklerini söyledi. Bu zamana kadar yasal alt yapısı olmadığı için sağlık kasaları, doktorların yazdığı faturaları meslek odalarına ve adli mercilere gönderemiyordu. Yeni yasayla bunun önü açılmış olacak.
 Bakanlık çevresinden edinilen bilgiye göre yeni yasanın Kansere Erken Teşhis ve Kayıt Yasası'nın alt başlığında hazırlanması bekleniyor. Yasa tasarısına göre dolandırıcılık yaptığı tespit edilen doktorun imza ve mühür hakkı elinden alınıp adlı soruşturma açılacak. Geçtiğimiz Ağustos ayında Yargıtay, yasal olarak temeli olmadığı için ilaç firmalarından hediye alan doktorlar hakkında yasal işlem başlatılamayacağına hükmetmişti. Sağlık kasaları doktorların fatura usulsüzlüklerine karşı ve ilaç firmalarından aldıkları hediyeler için yasal boşluk olduğu ve çalışma yapılmasını talep ediyorlardı. Almanya genelinde yaklaşık bin doktor hakkında rüşvet aldıkları gerekçesiyle idari soruşturma başlatan Tabipler, özellikle bazı doktorların hastalara belli ilaç firmalarının ürünlerini yazmak için ilaç firmalarından büyük oranda para aldıklarını vurguladı. Bu zamana kadar rüşvetten dolayı 163 doktorun ceza aldığı kaydedildi. Alman Tabipler Odası Başkanı Frank UlrichMontgomery, usulsüzlüklere karşı soruşturma açılabilmesi için devletin daha fazla yasal zemin hazırlaması gerektiğini ifade etti. Bazı uzmanlar ise soruşturma kolaylığının meslek odalarından çok savcılara verilmesini talep ediyor. Transparency International ve Tüketiciyi Koruma Birlikleri ise usulsüzlük yapan doktorların nasıl ve hangi yöntemle cezalandırılacaklarının meslek odalarının karar vermesi gerektiğini ifade ediyor. 
  