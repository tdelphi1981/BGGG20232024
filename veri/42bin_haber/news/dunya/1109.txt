ÖSO sivil uçuşları durdurdu iddiası
Özgür Suriye Ordusu'nun (ÖSO) üst düzey komutanlarından Arif el-Hamud, muhaliflerin Şam Uluslararası Havalanı'ndaki sivil uçuşları durdurmayı başardığını söyledi. Hamud, AA muhabirine yaptığı açıklamada, "Şam Uluslararası Havaalanı şimdi sadece askeri eylemler için kullanılıyor. ÖSO birlikleri bölgede etkin, havaalanı yolu kesinlikle güvenli değil" dedi.

ÖSO'nun Şam Uluslararası Havaalanı'nı hedef alarak Esed rejimine büyük zarar verdiğine işaret eden Hamud, "BM ve Arap Birliği Özel Temsilcisi El-Ahdar el-İbrahimi'nin Suriye'ye Beyrut üzerinden karayoluyla gelmesi, Esed rejiminin büyük ölçüde prestij kaybettiğini gösteriyor. Şam'ın ve bütün Suriye'nin özgürleştirilmesi için mücadelemiz devam ediyor. Bu, öyle birkaç günde tamamlanacak kolay bir iş değil" diye konuştu.

ÖSO, geçen ay Şam Havaalanı'nın askeri bölge olduğunu ilan etmiş, sivilleri ve havayolu şirketlerini uyarmıştı.