Kuzey Kore füzesi ABD'yi vurdu!
Kuzey Kore'nin YouTube'da yayımladığı propaganda videosunda, füze saldırısına uğramış bir ABD şehrinin alevler içinde gösterildiği belirtildi.
AP'nin haberine göre, Kuzey Kore'nin resmi internet sitesi "Uriminzokkiri" tarafından video paylaşım sitesi YouTube'a hafta sonu yüklenen, ancak daha sonra kaldırılan görüntülerde, savaş uçaklarının saldırısına uğramış bir ABD şehri gösteriliyor.

"Call of Duty: Modern Warfare 3" adlı bilgisayar oyunundan görüntülerin de kullanıldığı videoya, ABD'nin yoksul ülkelere yardım toplama amaçlı çalışmalarının simgesi haline gelen "We are the World" parçasının enstrümantal versiyonu eşlik ediyor.

Videonun YouTube'dan kaldırılma nedeninin bir telif şikayeti olduğu sanılıyor.

Kuzey Kore, aralık ayında yaptığı uzun menzilli füze denemesinin ardından daha da artırılan uluslararası yaptırımları protesto etmek için nükleer deneme tehdidinde bulunmuştu.

ABD ve Güney Kore ordularının, Kore Yarımadası'nın doğu kıyısında dün başlattıkları ortak tatbikatınsa "olası bir provokasyona karşı Kuzey Kore'ye yönelik uyarı" olarak değerlendirilebileceği belirtilmişti.

Kuzey Kore Lideri Kim Jong Un'un hafta sonu iktidardaki İşçi Partisi'nin üst düzey yetkililerini bir araya getirerek ordunun güçlendirilmesi ve ülkenin egemenliğinin korunması için talimatlar vermesi de kimi uzmanlarca, "Kuzey Kore'nin gelecek günlerde nükleer deneme yapmaya hazırlandığının işareti olabileceği"ne yorulmuştu.