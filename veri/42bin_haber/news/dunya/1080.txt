İt dalaşında yetersiz kalan yenilenecek
Yunanistan Dışişleri ve Savunma Konseyi (KİSEA), ABD'den 67 adet F16 savaş uçağı için yedek parça alınmasını kararlaştırdı. Hükümetlerarası anlaşma gereği kararın yürürlüğe girmesi için ABD'nin onayı gerekiyor. Savunma Bakanı Panos Panayotopoulos, ülkenin ulusal hava savunma gücü ve güvenliğinin tam anlamıyla sağlanabilmesi için böyle bir karar alındığını söyledi.
Savunma Bakanlığı'nın talebi üzerine dün Başbakan Antonis Samaras başkanlığında toplanan KİSEA'da, hava kuvvetlerinin yedek parça ihtiyacı masaya yatırıldı. Ege'de it dalaşları konusunda yeterli performansı gösteremeyen çok sayıda savaş uçağının devre dışı kalma tehlikesi üzerine KİSEA, Yunanistan Hava Kuvvetleri'nin 67 adet F16 Block 52+ nesil savaş uçağının makineleri için gerekli yedek parçaların satın alınmasını onayladı. 

Savunma harcamalarında kısıtlamaya giden Yunanistan'da, Silahlı Kuvvetleri ekonomik kriz sebebiyle zor günler geçiriyordu.