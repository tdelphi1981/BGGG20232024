Siyasi krizde Monti'ye destek
İtalya'da eski Başbakan Silvio Berlusconi ve partisinin, Mario Monti liderliğindeki teknokrat hükümetten desteğini çekmesinin ardından ortaya çıkan siyasi krizde, Avrupa'nın çeşitli organlarından Monti'ye destek geldi 
 .İtalya’da 2013 yılının Şubat ayında yapılması beklenen seçimler öncesinde, geçen hafta Berlusconi’nin Özgürlükçü Halk Partisi’nin parlamentodaki bir oylamada hükümet lehine oy kullanmaması ve bunun üzerine Monti’nin güven kalmadığını işaret ederek istifa kararı almasıyla gelişen siyasi krizde, Avrupa tercihini Monti’den yana kullandı. 
 'YOKLUĞU  KAYIP OLUR'
  
 Avrupa Parlamentosu içerisinde en çok sandalyesi bulunan merkez sağdaki Avrupa Halkçı Parti’nin (PPE) dün Brüksel’de yapılan toplantısının ardından Başkan Wilfred Martens, "Monti, İtalya ve Avrupa için uygulamalarını sürdürmeli. Onun yokluğu bir kayıp olabilir" ifadeleriyle desteğini dile getirdi. 
 Hollanda Başbakanı Mark Rutte de "Şurası gayet açık ki, PPE, Mario Monti’yi destekliyor, Berlusconi’yi değil" dedi. İtalya’nın içişlerine karışmak istemediğini yineleyen Almanya Başbakanı Angela Merkel de İtalyanların, ülkelerinin doğru yolda kalmasını sağlayacak seçimi yapacağını, kendi kişisel seçiminin ise Monti’nin aday olması yönünde olduğunu söyledi. 
 FRANSA: İTALYA AYAĞA KALKTI
  
 Avrupa Halkçı Parti’nin yanı sıra Fransa’nın sosyalist Cumhurbaşkanı François Hollande da Monti’ye olan desteğini "Öyle biri ki, İtalya’yı yeniden ayağa kaldırdı" ifadesiyle aktardı. İki gün önce Monti’nin başbakanlığa adaylığını koyması durumunda kendisinin bir adım geri çekileceğini açıklayarak sürpriz bir çıkış yapan Berlusconi ise Avrupa Halkçı Parti’nin kararını olumlu bir işaret olarak değerlendirdiğini ve Monti’nin İtalya’daki tüm ılımlıları bir araya getirebilecek kişilik olduğunu söyledi. 
 İtalyan basınına yansıyan haberlerde de birkaç gün öncesine kadar Avrupa, Almanya ve Monti karşıtı söylemleriyle dikkati çeken Berlusconi’nin Avrupa tarafından izole edildiği, buna ek olarak Monti’ye de aday olması konusunda baskı yaptığı yazıldı. Öte yandan, 2013 seçimleri için yapılan anketlerde birinci parti olarak gözüken merkez soldaki Demokrat Parti’nin lideri Pierluigi Bersani de önce oylama sonucunu görmek istediklerini, ardından diyaloğa açık olduklarını kaydetti. 
  
 CUMHURBAŞKANLIĞI İÇİN KONUŞULUYOR
  
 Bersani, seçim tartışmalarının dışında kalmasını istedikleri Monti’nin, İtalya’da önemli görevler üstlenmeye devam etmesi gerektiğini ifade etti. Mevcut başbakan Monti’nin adı, bir sonraki cumhurbaşkanı adayı olarak da geçiyor. Siyasi kriz çerçevesinde tüm bu yaşananlar karşısında Avrupa’dan güçlü bir destek alan Mario Monti ise Avrupa Konseyi toplantısı için bulunduğu Brüksel’de, kendi geleceğiyle ilgili yorum yapmaktan kaçınırken, İtalya’da kurulacak bir sonraki hükümetin, Avrupa yanlısı olacağını söylemekle yetindi.