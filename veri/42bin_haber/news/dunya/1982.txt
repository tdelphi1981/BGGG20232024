Gece kulübündeki yangında 245 ölü
 
 Brezilya’nın güneyindeki Santa Maria kentindeki bir gece kulübünde, ateş gösterisi faciaya neden oldu. Kiss adlı gece kulübünde çıkan yangında, 245 kişi hayatını kaybetti.
 
 Reuters haber ajansına konuşan polis yetkilisi Cleberson Braida, cesetlerin tümünü çıkardıklarını ve son sayının 245 olduğunu söyledi. Askeri yetkili Rosa Ferreira, kurtarma çalışmaları esnasında küle dönüşen eğlence mekanında ölü sayısının 200’ü geçmesini beklediklerini söylemişti.
 
 Ferreira, yangının çıktığı esnada içeride 500 kişinin bulunduğunu belirtirken, insanların boğularak ve izdihamdan öldüğünü belirtti.
 
 Santa Maria görevli polis Luiza Sousa ise yangının, gece kulübünde sahneye çıkan müzik grubunun sahnede ateş yakmasıyla başladığını belirtti. Sousa, çatının alev almasıyla yangının birkaç saniye içinde gece kulübünü sardığını ifade etti.
 
 Rio Grande do Sul eyaletinin başkenti Porto Alegre’nin 300 km batısında bulunan Santa Maria’da yaşanan facianın ardından, eyaletin valisi Tarso Genro, olay yerine gelerek gerekli her türlü önlemin alınacağı açıklamasını yaptı.  
 ntvmsnbc