14 yaşında 3 yıldır evli ve bir de bebeği var
 
 Fotoğrafçı Danish Siddiqui, 2010 yılında, henüz 11 yaşında olan Krishna ve 13 yaşındaki Gopal ile tanıştığında onlar evlenmek üzere olan bir çiftmiş.
 
 Siddiqui, Krishna ve Gopal ile tanıştığı, Hindistan Cumhuriyet'nin en büyük eyaleti Rajasthan eyaletine yakın bu köye bir daha asla dönmeyeceğini zannederken, ertesi yıl kendini yine onların yanında bulmuş. Ve 3 yıl boyunca ara ara onları ziyaret ederek, çiftin hayatındaki değişiklikleri fotoğraflamış.
 
 Krishna şuan 14 yaşında ve 4 aylık bir bebeği var. Hindistan'da evlilik için yasal yaş sınırı 18 olsa da, özellikle ülkenin fakir kesimlerinde Krishna ve Gopal gibi 'çocuk çiftler'in sayısı oldukça yüksek.
 
 Krishna ve Gopal bebeklerine Hinduca 'aydınlık' anlamına gelen 'Alok' ismini koymuşlar. Siddiqui, Gopal'e neden aileyi genişletmek için bu kadar acele ettiğini sorunca ise 'Yapacak hiçbir şey yoktu, işim de yok, hayat sıkıcı olmaya başlamıştı' cevabını almış.
 
 'Sıkıntı' dolayısıyla dünyaya gelen Alok, Krishna için oldukça zor ve tehlikeli bir doğumu da beraberinde getirmiş. Krishna doğum sırasında neredeyse hayatını kaybediyormuş.
 
 Gopal karısı için, 'yaşaması bile bir mucize' diyor. Danish Siddiqui, 14 yaşındaki anneye 'çocuğunun erkek olmasından dolayı mutlu musun?' diye sorduğundaysa Krishna hafifçe başını sallayarak; 'Kız olmasını istemiştim ama şu an pek de önemli değil' cevabını vermiş. 
 
 Siddiqui, Gopal'in de oldukça değiştiğini, artık daha çok alkol tüketmeye başladığını belirtiyor. Siddiqui son ziyaretinde çifti fotoğraflamak için köyün dışına çıkardığında ise yeni anne Krishna'nın 4-5 ay sonra ilk defa dışarı çıktığını farketmiş. 
 
 Gopal'e gelecekle ilgili planlarını sorduğundaysa 16 yaşındaki baba, köyde yapılacak iş olmadığını, ailesine bakabilmek için şehre taşınmaları gerektiğini söylemiş.
 
 NTV
 
 
 
 
  