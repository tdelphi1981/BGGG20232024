Rusya'dan NATO'ya gönderme
Rusya'nın NATO Daimi Temsilcisi Aleksandr Gruşko, Türkiye'nin Suriye sınırına yerleştirilmesi kararlaştırılan Patriot füzelerinin, NATO'nun Suriye krizine müdahil olma işareti olarak gördüklerini söyledi.
Rusya Dışişleri Bakanı Sergey Lavrov, daha önce yaptığı açıklamada, Türkiye'nin savunma hakkına saygı duyduklarını ifade etmiş, bölgeye yerleştirilecek Patriot'ların tansiyonun yükselmesine neden olabileceği uyarısında bulunmuştu.

"Suriye'nin sınırda yükselen tansiyonla ilgili olup olmadığının tahmin edilmesi zor." yorumunda bulunan Gruşko, "Patriot'ların yerleştirilmesi ile birlikte NATO'nun çatışmaya müdahil olma tehdidi var." dedi. Gruşko, provokasyon ya da kaza riskinin arttığı uyarısında bulundu.

KİMYASAL SİLAH TEHDİDİ

Suriye yönetiminin muhalefete karşı kimyasal silah kullanabilecekleri yönünde herhangi bir bilgileri olmadığını kaydeden Rus diplomat, Washington'ın Suriye rejiminin kimyasal silah kullanabileceği yönündeki iddialarını doğrulamadı.

NATO'nun pozisyonunu değiştirmemesi durumunda füze kalkanı konusunda da herhangi bir ilerleme sağlanmasının imkansız olduğunu vurgulayan Gruşko, bağlayıcı bir garanti verilmesi konusunda "Net bir değişim olmazsa, ilerleme mümkün değil." ifadelerini kullandı.