Devrimin 34. yılında İran nükleer devlet
Görev süresinin bitmesine aylar kala Cumhurbaşkanı Ahmedinecad, Devrimin yıl dönümünde sahneye çıktı. İran lideri, Ülkemiz artık nükleer bir devlettir dedi.

İran Cumhurbaşkanı Mahmud Ahmedinejad, ülkesinin nükleer programını nedeniyle  baskı altında kaldıkları sürece müzakereye yanaşmayacaklarını, ancak ‘düşmanlar silahlarını bize doğru doğrultmayı bırakırlarsa müzakereye olumlu bakarız” dedi. İran İslam Devrimi’nin 34. yıldönümü ülke genelinde düzenlenen törenlerle kutlandı. Cumhurbaşkanı Mahmud Ahmedinejad’ın da hazır bulunduğu Tahran’daki Azadi Meydanı’nda yapılan törenlere yüz binlerce kişi katıldı. Törende bir konuşma yapan İran Cumhurbaşkanı, “İran ulusuna silah yönelterek müzakere yapamazsınız” diyerek ülkesinin tartışmalı nükleer programını hedef alan ülkeleri uyardı. 
‘Ben müzakareye hazırım’ 
Müzakerelerin birisinin diğerine baskı yapması olamayacağını dile getiren Ahmedinecad, “Eğer bize silah doğrultmayı bırakırsanız, Ben kendim sizinle müzakereye hazırım” dedi. Konuşması İran televizyonlarında canlı da yayımlanan Cumhurbaşkanı Ahmedinecad ayrıca “İran nükleer bir devlet ve bu nedenle İran’ın düşmanları mutlu değil” ifadelerini kullandı. Devrim’in 34. yıldönümü kutlamaları vesilesiyle vatandaşlar erken saatlerden itibaren kentin dört bir yanından tören alanına yürüyüşüyle başladı. Yol boyunca devrime bağlılıklarını ifade eden sloganlar atan vatandaşlar, İran İslam Cumhuriyeti’nin kurucusu Ayetullah Humeyni ve Dini Lider Ayetullah Ali Hamaney ile devrim şehitlerinin fotoğraflarını taşıdı. 
ABD ve İsrail hedefteydi 
ABD ve İsrail aleyhinde yazılı döviz ve pankartlar da taşıyan vatandaşlar, sık sık ‘’ABD’ye ölüm’’, ‘’İsrail’e ölüm’’ sloganı attı.  Tören alanındaki çok sayıda ‘’Sonuna kadar direneceğiz’’ yazılı dövizlerle İran’a karşı uygulanan yaptırım ve baskılara dikkat çekildi.