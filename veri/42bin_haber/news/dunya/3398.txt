Suriye'den muhaliflere çağrı
Suriye'de yaklaşık 2 yıldır devam eden çatışmalarda Esed rejimininin en yakın müttefiki konumundaki İran'da temaslarda bulunan Suriye Dışişleri Bakanı Velid Muallim, muhaliflere diyalog çağrısında bulundu.
İran'ın başkenti Tahran'da, İran Dışişleri Bakanı Ali Ekber Salihi'yle birlikte ortak basın açıklaması yapan Muallim, 'Biz diyaloğa inanıyoruz, diyaloğu reddeden şiddeti savunmuş olur' dedi.

Kendilerinin hukuk önünde eşitlik ve çok sesli demokrasiden yana olduğunu ileri süren Muallim, "Silah taşıyanlar bilmelidir ki: Şiddet ve silah geleceği inşa etmez, sadece ıslah geleceği inşa eder' diye konuştu.

Suriye'deki krizi yönetmeye çalıştıklarını söyleyen Muallim, 'Biz yönetimimizle ve yanımızda duran dost ülkelerle birlikte direnmeye devam ediyoruz" diyerek, Katar'ın Libya'da olduğu gibi Suriye'ye askeri müdahale için baskı yaptığını, Türkiye'nin ise muhaliflere diyalog görüşmelerine katılmamaları için baskı yaptığını iddia etti.

Muallim, sözlerini şöyle sürdürdü:

'Biz başta ABD olmak üzere her kanaldan gelecek samimi görüşmelere açığız. Amerika bu kanı durdurabilir. Tek çözüm siyasi çözümdür. Suriye hükümetinin, tüm silahlı gruplar olmak üzere herkese diyalog kapısı açıktır'