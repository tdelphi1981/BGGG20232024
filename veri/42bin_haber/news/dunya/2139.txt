Suriyelilere 600 milyon dolar yardım sözü
 
 BM Genel Sekreteri Ban ki-mun'un ev sahipliği yaptığı, Suriyeliler için uluslararası bağış konferansı Kuveyt'te yapılıyor. Kuveyt'in ardından Suudi Arabistan da Suriyeli sığınmacılar için 300 milyon dolar yardım vaadinde bulundu. 
 SUUDİ ARABİSTAN'DAN 300 MİLYON
  
 Katar merkezli El Cezire televizyonuna açıklama yapan Suudi Arabistan Maliye Bakanı İbrahim El Assaf, komşu ülkelerde ve Suriye'de bulunan sığınmacılara 300 milyon dolar yardımda bulunacaklarını açıkladı. Bağış konferansına ev sahipliği yapan Kuveyt de, 300 milyon dolar yardım yapacağı sözü verdi. 
 Kuveyt'teki konferansta 700 bin kayıtlı Suriyeli sığınmacıya ev sahipliği yapan Suriye'ye komşu ülkeler için 1 milyar dolar toplanması hedefleniyor. Suriye'de evlerini terk etmek zorunda kalan 4 milyon kişi için de 500 milyon dolar bağış sağlanması planlanıyor. Türkiye'de şu anda 160 binden fazla Suriyeli sığınmacı çeşitli kentlerde çadırlarda kalıyor. 
 'ANLAŞAMIYORUZ DEME LÜKSÜNÜZ YOK' 
  
 BM ve Arap Birliği Suriye özel temsilcisi Lakhdar Brahimi, BM Güvenlik Konseyi'ne Suriye konusunda harekete geçme çağrısı yaptı. BM ve Arap Birliği Suriye özel temsilcisi Brahimi, BM Güvenlik Konseyi'ne kapalı oturumda Suriye'deki son gelişmelere ilişkin brifing verdi. BM Güvenlik Konseyi'nin "Suriye konusunda anlaşamıyoruz" diyerek zaman geçirme lüksü bulunmadığını söyleyen Brahimi, "Suriye her geçen dakika harap oluyor. Bölge son derece kötü bir duruma sürükleniyor. Bu sorun bütün dünyayı ilgilendiriyor. Güvenlik Konseyi'nin 'biz Suriye konusunda anlaşamıyoruz' diyerek zaman geçirme lüksü yok" dedi. 
 'İSTİFAYI DÜŞÜNMÜYORUM' 
  
 Önceki BM ve Arap Birliği Suriye özel temsilcisi Kofi Annan gibi istifa etme düşüncesi olup olmadığı sorusunu ise, Brahimi şöyle cevapladı: "Eğer hiçbir işe yaramadığımı düşünürsem bu görevde bir dakika bile durmam. Bu görevi ben istemedim. Bu işe de ihtiyacım yoktu. Belki aptalca bir düşünce ama bu görevi kendime vazife olarak kabul ettiğim için sürdürüyorum. Tabi BM ve Arap Birliği genel sekreterleri isterlerse bırakırım. Ama genel sekreterler de Güvenlik Konseyi de göreve devam etmemi istiyor" dedi. 
 NTVMSNBC