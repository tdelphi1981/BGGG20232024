Güney Kore'den uzaya uydu
 
 Güney Kore, üçüncü denemesinin başarılı olduğunu ve uydunun yörüngeye yerleştiğini açıkladı. KSLV-1 füzesinin Naro Uzay Merkezi’nden yerel saatle 16.00’da (TSİ 09.00) fırlatılışı, televizyonlardan canlı yayımlandı. KSLV-1 füzesinin fırlatılışı, daha önce teknik sorunlar nedeniyle son anda iptal edilmişti.
 140 tonluk roketin bir kısmı Güney Kore’de, bir kısmı ise Rusya’da üretildi. 
 GİRİŞİMLERİ BAŞARISIZDI 
 
 Güney Kore Yonhap Haber Ajansı, yüksek teknoloji ürünü radar ekipmanları taşıyan iki savaş gemisinin, füzeyi izlemek için güney kıyılarına gönderildiğini duyurdu. Uzayda başka ülkelerden fırlatılmış uyduları bulunan, ancak uzaya kendi topraklarından uydu göndermek isteyen Güney Kore’nin 2009 ve 2010’daki girişimleri başarısız olmuştu.
  
 KUZEY KORE'DEN SADECE 6 HAFTA SONRA
  
 Güney Kore’nin uydu denemesini, Kuzey Kore’nin 12 Aralık’taki uzun menzilli füze denemesinden sadece 6 hafta sonra yapması dikkati çekti. Tüm uluslararası uyarılara karşı gelen Kuzey Kore, Unha-3 füzesinin fırlatıldığını ve uydunun başarıyla yörüngeye yerleştiğini duyurmuştu.
  