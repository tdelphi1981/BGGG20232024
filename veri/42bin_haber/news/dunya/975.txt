Birinci Körfez Savaşı'nın ünlü komutanı Schwarzkopf öldü
Birinci Körfez Savaşı'nın ünlü komutanı Amerikalı emekli general Norman Schwarzkopf 78 yaşında öldü. Schwarzkopf'un kız kardeşi Ruth Barenbaum, Amerikan haber ajansı AP'ye yaptığı açıklamada, 1991 yılındaki Çöl Fırtınası Operasyonu'nda Saddam güçlerini işgal ettikleri Kuveyt'ten çıkaran ABD öncülüğündeki uluslararası koalisyonun komutanı Schwarzkopf'un, emekliliğini geçirdiği Florida eyaletinin Tampa kentindeki evinde yaşamını yitirdiğini bildirdi. Barenbaum, Schwartzkopf'un ölüm nedeninin zatürre olduğunu belirtti. 

Dönemin ABD Başkanı George H. W. Bush da sözcüsü aracılığıyla yaptığı yazılı açıklamada, kendisi ve eşi Barbara'nın "gerçek bir Amerikalı vatansever ve neslinin en büyük askeri liderlerinden birini kaybetmenin yasını tuttuğunu" bildirdi.

Vietnam Savaşı gazisi olan, "Çöl Ayısı" lakaplı Schwarzkopf, 1991 yılında Saddam güçlerini Kuveyt'ten çıkaran 6 haftalık savaşta 540 binden fazla ABD askeri ve 200 bin müttefik askerine komuta etmişti.