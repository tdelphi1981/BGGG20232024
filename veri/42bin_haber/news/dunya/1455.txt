'Hindistan savaş kışkırtıcısı'
 
 Hindistan ile Pakistan son zamanların en gergin döneminden geçerken, Pakistan Dışişleri Bakanı Hina Rabbai Khar, Hindistan’ı savaş kışkırtıcılığı yapmakla suçladı. Resmi temaslar için bulunduğu ABD’nin New York kentinde konuşan Khar, Hindistan’ın, Keşmir sınırında ölümle sonuçlanan çatışmaları başlattığını belirterek, bölgede yeni düşmanlıklara yol açacak her türlü olumsuz gelişmeyi istemediklerini söyledi.  
 DİYALOG KAPIMIZ HEP AÇIK
  
 Pakistan’ın savaş yanlısı olmadığını vurgulayan Khar, Hindistan’ın savaş yanlısı ve savaşı kışkırtıcı faaliyet göstermekte olduğunu ifade etti. Ülkesinin son 4 yıl içinde Hindistan ile ilişkilerini normalleştirmek için çaba sarf ettiğinin altını çizen Khar, Hindistan ile diyalog kapılarını her zaman için açık tuttuklarını kaydetti. Pakistan ile Hindistan sınırının en kuzeyinde yer alan Keşmir’de son 10 gün içinde iki ülke askerlerinin karşılıklı ateşi ve düşük profilli çatışmalarda 5 Pakistan askeri ile 2 Hint askeri öldü.