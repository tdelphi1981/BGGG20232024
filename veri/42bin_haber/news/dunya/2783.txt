Şok istifada yeni iddia
Vatikan tarihinin istifa eden ikinci lideri olarak tarihe geçen Papa 16. Benedikt’in Vatikan’da çok yalnızlık çektiği ve kimseye güvenemediği için istifa ettiği öne sürüldü.
 BBC tarafından yayınlanan haber-yorumda, Papa’nın sık sık Almanya’daki yakınlarına dert yanarak Vatikan’da kimseye güvenemediğinden yakındığı belirtildi. Doğal bir lider olarak görülen selefi II. John Paul’den farklı olarak 16. Benedikt’in kendi halinde akademisyen din adamı olduğunu kaydeden BBC’ye göre, Papa’nın yakın aile dostların Margarete Ricardi, 16. Benedikt’in her fırsatta Almanya’ya giderek yakın dost ve akrabalarıyla beraber olmak ve dertleşmek istediğini belirterek, “Vatikan’da etrafındakilere güvenemediği için kendini çok yalnız hissediyordu” dedi.
 "PAPA 1 YIL ÖNCE İSTİFAYA KARAR VERDİ" İDDİASI
  
 Dünyada büyük yankı uyandıran Papa 16. Benediktus’un istifa kararını aslında 1 yıl önce aldığı da ortaya atıldı. Vatikan’ın resmi yayın organlarından, günlük gazete L’Osservatore Romano’nun direktörü Giovanni Maria Vian, birinci sayfadan, 'Tanrının geleceği (Il Futuro di Dio)' başlığıyla kaleme aldığı yazıda, aslında herkese sürpriz olan 86 yaşındaki Papa 16. Benediktus’un görevi bırakma kararını aylar öncesinden almış olduğunu öne sürdü. Vian, Papa’nın, 23-29 Mart 2012 tarihleri arasında Meksika ve Küba’ya gerçekleştirdiği ziyaretleri ardından bu düşünceye vardığını belirtti. Vian, aradan geçen uzun zaman içinde Papa’nın bu sıra dışı kararını kimseyle paylamamasını da, "Böylece kimse onu engellemeye çalışmazdı" diye açıkladı.
 PAPA’NIN YERİNE ‘CAMERLENGO’ KARDİNAL 
 Öte yandan, 16. Benediktus’un 28 Şubat 2013 tarihinde saat 20.00’dan itibaren görevi bırakacak olmasıyla, ölen Papaların ardından uygulanan prosedür hayata geçirilecek ve bir sonraki seçilene kadar Papalık koltuğu boş kalacak. Ancak bu dönem süresince 'Camerlengo' diye adlandırılan, büyük önem taşıyan bir kardinal, vekaleten Papa muamelesi görecek. Bu görevi ise, halihazırdaki Devlet Sekreteri Kardinal Tarcisio Bertone’nin yürüteceği belirtiliyor.
 TÜM KARDİNALLERİN GÖREVİ OTOMATİK OLARAK DÜŞÜYOR
 Boş kalan Papalık koltuğuna ilişkin prosedürler ise, 1996 yılında 2. Jean Paul tarafından belirlenen ‘Universi Dominici Gregis’ adı verilen Apostolik Anayasası’na göre belirlenecek. Buna göre, devlet sekreteri de dahil Vatikan Devleti yönetiminde bulunan tüm kardinallerin görevleri otomatik olarak düşüyor. Bunun ardından camerlengo kardinal, yaşı 80’i geçmemiş Papalığa aday kardinalleri açıklıyor ve Kardinaller Koleji bunun üzerine yeni Papa’yı belirlemek üzere yapılacak gizli oylama için meşhur Sistine Şapeli’ne kapanıyor.
 117 KARDİNAL PAPALIĞA ADAY 
 Papalığa seçilebilmek için gereken ve 1970 yılında belirlenen 80 yaşın altında olma kuralına uyan halihazırda 118 kardinal bulunuyor. Ancak Ukraynalı Kardinal Lubomyr Husar, 26 Şubat’ta 80’inci yaşını geride bırakacağı için bu sayı 117’ye düşüyor. Bunlardan 28’i İtalyan olmak üzere 60’ı Avrupalı, 19’u Latin Amerikalı, 14’ü Kuzey Amerikalı, 12’si Afrikalı, 11’i Asyalı ve 1’i ise Okyanusyalı. 2007 yılında 16. Benediktus tarafından değiştirilen Papa Seçim Nizamnamesi’ne göre, boş Papalık koltuğunu dolduracak olan kardinalin, oyların en az üçte ikisini alması gerekiyor. Ancak ilk 33 ya da 34’üncü oylamadan sonra Papa’nın seçilememesi halinde ise, en çok oyu alan iki kardinal arasında ikinci tur bir oylama daha yapılıyor. Bu durumda da oyların üçte ikisini alan kardinal Papa oluyor ve kendisine Latince, “Quo nomine vis vocari (nasıl bir isimle çağırılmak istersin)” cümlesiyle hangi ismi almak istediği soruluyor.
 BEYAZ DUMAN
 Bunun ardından, şapelin şöminesinden özel bir maddeyle elde edilen beyaz duman Vatikan Sarayı’ndan göğe yükseliyor ve "Habemus Papam (Artık bir Papamız var)" sözleriyle, meydanda bulunan yüz binlerce kişiye müjde veriliyor. Papalık seçimlerinin, 1 Mart’tan sonra başlaması öngörülürken, seçimlerin 15-20 gün arasında bitirilebileceği belirtiliyor. 78 yaşında Papa olmadan önceki adı Joseph Alois Ratzinger olan 16. Benediktus ise seçimlerin ikinci gününde belirlenmişti.
 DHA