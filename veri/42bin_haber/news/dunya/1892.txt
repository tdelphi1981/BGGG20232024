Milliyetçi parti kadınlara bıçak dağıttı
Hindistan'ın Maharaştra eyaletinde faaliyet gösteren ve katı Hindu milliyetçi politikası ile bilinen Shiv Sena Partisi, geçen ay ölen lideri Bal Tackery'nin doğum gününde partili kadınlara bıçak dağıttı.
Aralık ayında Yeni Delhi'de meydana gelen ve ülke çapında tepkiye yol açan toplu tecavüz olayından sonra Hindistan'da kadınların yaşadığı güven sorunu en çok tartışılan konuların başında geliyor. 

Shiv Sena Partisi sözcüsü Ajay Chaudhury, partili kadınlara bıçak dağıttıkları sırada, "Sebzeleri kestiğiniz gibi size kötü amaçla uzanan elleri de kesin." dedi.

Partili kadınların kendilerini koruyabilmeleri için 7 santimetre uzunluğundaki, çakı şeklindeki bıçakları dağıttıklarını söyleyen Chaudhury, polisin bıçakları kontrol ettiğini ve tehlikeli bulmadığını sözlerine ekledi.

29 Aralık'ta Singapur'da tedavi için götürüldüğü hastanede ölen 23 yaşındaki kız öğrencinin yaşadıkları Hindistan'da kadın haklarını savunan örgütleri, üniversite öğrencileri ve halkı sokaklara dökmüştü.