Kuzey Kore'ye sert cevap: Yok ederiz!
Kuzey Korenin Güney Kore ile aralarındaki saldırmazlık anlaşmasını bozduklarını bildirmesinden sonra, Güney Kore Savunma Bakanlığı sözcüsü Kim min-suk sert bir açıklama yaptı.
Güney Kore cephesinden yapılan açıklamada kendilerine nükleer saldırıda bulunulması halinde, Kuzey Kore rejimini yok edecekleri söylendi.

SALDIRMAZLIK ANLAŞMASI BOZULDU

Kuzey Kore BM Güvenlik Konseyi'nde oy birliğiyle kabul edilen yeni yaptırım kararına tepki gösterdi. Kuzey Kore, "düşmanların Kuzey Kore topraklarına zorla girmesi durumunda ezici vuruşlarla karşılık vereceklerini" belirterek, Güney Kore ile aralarındaki saldırmazlık anlaşmasını da bozduklarını bildirdi.

Kuzey Kore, BM Güvenlik Konseyi'nde yapılan oylama öncesinde de ABD'ye karşı nükleer saldırı tehdidinde bulunmuştu. Kuzey Kore Dışişleri Bakanlığı Sözcüsü, Washington yönetimine karşı "saldırganların merkezlerine önleyici nükleer saldırı" düzenleme hakkını kullanacağını söylemişti.

BM Güvenlik Konseyi'nin Çin ile ABD tarafından hazırlanan yaptırım paketini oybirliğiyle kabul etmesi, tüm uyarılara rağmen nükleer denemede bulunan Kuzey Kore'ye, uluslararası toplumun BM Güvenlik Konseyi kararlarının tekrar tekrar ihlal edilmesini kınadığına ilişkin güçlü bir mesaj gönderiyor.

Kararda yer alan yeni yaptırımlar, Kuzey Kore'nin, nükleer ve füze programları için gerekli materyali ele geçirmesini zorlaştırmayı, yasa dışı diplomatik faaliyetin izinin sürülmesini, ülkeye giren ve ülkeden çıkan kargolara yönelik incelemelerin artırılmasını amaçlıyor.

JAPONYA DA ÇAĞRIDA BULUNDU/b>

Japonya Başbakanı Şinzo Abe ise, Kuzey Kore'nin BM Güvenlik Konseyi kararlarına uyması çağrısında bulundu. 

BM Güvenlik Konseyi'nin aldığı sert yaptırım kararlarından "memnuniyet" duyduklarını belirten Abe, Kuzey Kore'nin nükleer testlerinin önüne geçebilmek için ABD ve diğer BM kurumları ile çalışmaya devam ettiklerini kaydetti. Abe, Pyongyang yönetiminin BM kararlarını "dürüstçe ve eksiksiz bir şekilde" uygulaması gerektiğini söyledi. Dışişleri Bakanı Fumio Kishida da yaptığı yazılı açıklamada, yaptırım kararlarının uygulanması için Tokyo'nun diğer ülkelerle işbirliği halinde olacağını belirtti.

BM Güvenlik Konseyi, Kuzey Kore hakkında yeni yaptırım kararı aldı. Alınan kararlar doğrultusunda nükleer silah denemesi yapma için gerekli finansal kaynağa sahip her bir Kuzey Koreli'nin para transferleri engellenecek. 

Öte yandan Kuzey Kore'ye giriş çıkış yapılan gemilerde yasaklanan kimyasal madde taşıma ihbarı üzerine aramalar yapılabilecek. Ayrıca üst düzey üç yetkili için seyahat yasağı ve mal varlıklarının dondurulması yaptırımlar arasında. Ayrıca Kuzey Kore ordusuyla bağlantılı iki firma da yaptırımlara hedef oldu. Son zamanlarda söylemlerini sertleştiren Kuzey Kore'nin BMGK'nin son yaptırım kararlarına daha sert bir şekilde karşılık verilmesinden endişe ediliyor.