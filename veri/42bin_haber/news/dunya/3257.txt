Maradona, sekiz yıl sonra İtalya'ya döndü
Arjantinli eski futbolcu Diego Maradona, vergi kaçakçılığıyla suçlandığı İtalya'ya 8 yıl sonra geri döndü.
Adını temize çıkarmak amacıyla bugün uçakla İtalya'nın başkenti Roma'ya gelen Maradona, doğrudan yarın basın toplantısı düzenleyeceği Napoli'ye geçti.

Maradona, İtalya'nın ünlü Napoli takımında top koşturduğu 1984-1991 yılları arasında 40 milyon avroluk (Yaklaşık 94 milyon 800 bin TL) vergi borcunu ödememekle suçlanıyor.

Tarihinde sadece 2 kez Seri A şampiyonluğu bulunan Napoli takımı, iki şampiyonluğu da Maradona'nın kulüpte oynadığı yıllarda kazanmıştı.

Siyah giysiler içinde, siyah gözlük takmış Maradona'yı havaalanında Napoli takımının bayraklarını taşıyan onlarca Napoli taraftarı şarkılar söyleyerek, sevinç gösterileriyle karşıladı.

Maradona havaalanında buluştuğu avukatı Angelo Pisani ile polis eşliğinde havaalanında bekleyen bir polis aracına binerek Napoli'deki kalacağı otele gitti.

Arjantinli ünlü futbol adamı, kalacağı otele vardıktan sonra kendisine sevinç gösterilerinde bulunan 300 kadar hayranını balkondan selamladı. Napoli takımı taraftarlarının 'Zıplamayan Juventus taraftarıdır' şeklinde şarkılar söylemesi üzerine 52 yaşındaki Maradona'nın da olduğu yerde zıplayarak taraftarlara karşılık verdiği görüldü.

Maradona'nın basın toplantısının ardından yarın akşam Birleşik Arap Emirlikleri'nin Dubai kentine gittikten sonra, Napoli ile en büyük rakibi olan Juventus arasında 1 Mart'ta oynanacak maçı seyretmek üzere tekrar Napoli'ye döneceği bildirildi.

Pisani, yakın bir zaman içinde basına yaptığı açıklamada, müvekkilinin söz konusu ihtilafta haklı çıktığını duyurduğu biliniyor.

Buna karşın, İtalyan vergi dairesinden şubat ayı başında yapılan açıklamada, Maradona'nın borçlarının 'iptal edilmediği veya hükümsüz kılınmadığı, ayrıca borçlarda düzeltmenin de söz konusu olmadığı' belirtilmişti.