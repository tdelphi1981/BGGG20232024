"Dönüş Yok" cumasında 8 kişi öldü
Irak'ın Felluce kentinde Başbakan Nuri El Maliki'yi protesto edenlerin üzerine ateş açıldı; 8 kişi öldü. Irak'ta Şii Başbakan Nuri El Maliki'ye Sünnilerin tepkisi sürüyor. Ülkenin birçok kentinde hükümet karşıtı gösteri düzenlenirken, Felluce'de güvenlik güçleri göstericilerin üzerine ateş açtı. Irak genelinde 8 kişi gösterilerde hayatını kaybetti, yaklaşık 25 kişi de yaralandı.

Bağdat'ın 70 kilometre batısında bulunan Felluce'de göstericiler üzerine açılan ateş sonucu 2 kişi hayatını kaybetti.

Cuma namazından önce gösteri alanına gelen askerlerin alanı terk etmesini isteyen eylemciler, askerlere şişe ve taş attı. 

Bunun üzerine güvenlik güçleri, göstericilerin üzerine ateş açmaya başladı. Açılan ateşte aralarında El Sumariya televizyonun kameramanının bulunduğu toplam 25 kişinin de yaralandığı belirtildi.

Felluce'nin dışında Ramadi, Samarra ve Musul'da "Dönüş Yok" adı altında düzenlenen cuma gösterilerine binlerce kişi katıldı.

Gösterilerde ölenlerden 4'ü, on binlerce kişinin katıldığı törenle toprağa verildi.Evlerinden çıkarılan cenazeler, şehrin batısındaki Endülüs semtindeki Felluce şehitliğine tekbirler eşliğinde götürüldü. İzdiham sebebiyle Felluce şehitliğinde ve cadde ortasında 2 ayrı cenaze namazı kılındı. Cenazeye katılanlar, Irak Başbakanı Maliki ve olaylarda sorumluluğu bulunanların yargılanmasını istedi. 

Bu arada, Felluce hastanesi yetkilileri askerlerin göstericiler üzerine açtığı ateşte ölenlerin sayısının 8'e yükseldiğini açıkladı. Cuma günü yaşanan olayda 55 kişi yaralanmış, bunlardan 45'i Felluce hastanesinde tedavi altına alınmıştı. Ağır yaralılardan birinin gece geç saatlerde, diğerinin de sabah öldüğü bildirildi.