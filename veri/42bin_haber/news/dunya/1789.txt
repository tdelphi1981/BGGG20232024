Rusya Gülsüm'ü konuşuyor
ANTALYA'da 2008 yılında bir aracın çarpması sonucu yaralanan Rus gencini 4 yıldır besleyen ve bakımını yapan Gülsüm Kabadayı, dün akşam Rusya'nın en popüler televizyon programlarından Pust Govoryat'ta konuk edildi.
Antalya'da geçirdiği kaza sonucu, kaldırıldığı Akdeniz Üniversitesi (AÜ) Hastanesi yoğun bakımındayken hiçbir yakını gelmeyen ve akrabası bulunmayan kimliksiz gence, aynı hastanede yakını bulunan Gülsüm Kabadayı sahip çıktı. Kabadayı, kimliksiz gence hastanede 'Umut' ismi verilirken, dönemin Devlet Bakanı Nimet Çubukçu'nun yardımıyla kendisine kimlik çıkartılarak 'Mustafa Öz' ismi verilmişti.

Umut'un ailesini arama çabalarını yıllarca sürdüren Kabadayı, gencin Rus olduğunu düşünüp, tanıştığı Kristina adındaki bir Rus genç kızdan onunla konuşmasını isteyerek tepkisini ölçmek istemiş. Kendisi ile Rusça konuşulan Umut'un gözlerinden yaş aktığını gören Gülsüm Kabadayı onun Rus olduğundan emin olmuş.

Rus muhabir Nina Serebrenniko'nun çektiği görüntüler programda, "Umut'a dikkatli bakın Belki de 4 yıldır oğlunuzu, kardeşinizi ve ya sizin için değerli olan birisini arıyorsunuzdur" derken, genç adamın akrabalarına ve tanıdıklarına ulaşılmaya çalışıldı. 

Yaklaşık 1 saat süren programda, Gülsüm Kabadayı ve ailesinin Umut ile bir günlük yaşantısı ekranlara getirildi. Görüntülerde Rus muhabir de Umut ile Rusça konuşarak tepkisini ölçmeye çalışıtı. Muhabirin Rusça, "Rusça anlıyor musun Eğer beni anlıyorsan dilini çıkar" sözleri üzerine anlaşılmaz mırıldandığı ve dilini çıkardığı görüldü.

Genellikle sert tartışmalar ile gündeme gelen programa katılanlar bu defa stüdyoya giren Gülsüm Kabadayı'yı ayakta alkışladı, kimseden aykırı bir ses çıkmadı ve görüntüleri izlerken herkesin gözü doldu.

Programın sunucusu Andrey Malakhov, "Rusya ile Türkiye arasındaki ilişkilere yaptığınız katkıyı ne politikacılar ne de siyasetçiler yapabilir. Kendinizde dört yıldır her gün Rus çocuğun besleme ve bakımı için gücü nasıl buluyorsunuz?" diye sordu. Kabadayı ise, "Allah'ımdan, devletimden, doktorlarımdan ve tüm Türk annelerinden buldum. Allah'ıma güvenerek çıktım, devletime güvenerek çıktım. Devletim beni hiç bırakmadı. Türk doktorları beni yalnız bırakmadı her şeyi onlardan öğrendim" dedi.

Konuşmaları sonrası stüdyoda sık sık alkışlanan Gülsüm Kabadayı için program konukları olan Rus ünlüler ‘melek' benzetmesi yaparken, Rus milletvekili Roman Khudyakov ise başta aileye ve Türk yöneticilere çok teşekkür ederek, Gülsüm Kabadayı'nın elini öptü. 


Programa katılan Türkiye'nin Moskova Büyükelçiliği Kültür Ve Turizm Müşaviri Celal Kılıç da 3 yıldır Rusya'da olduğunu belirterek, onu görür görmez Rus olduğunu anladığını ve bu program sayesinde bu çocuğun ailesini bulmayı ümit ettiklerini söyledi.


Programın sonunda sunucu Andrey Malkhov da, Gülsüm Kabadayı'nın elini öperek, Umut'u tanıyanların kendileri ile mutlaka irtibata geçmelerini istedi.