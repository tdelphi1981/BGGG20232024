Almanya'dan cenazeler geliyor
Almanya'nın Backnang kentinde 7'si çocuk 8 türk'ün ölümüyle sonuçlanan yangının çıkış nedeni hala belli değil. Kundaklama izine rastlamayan alman polisi, elektrik kontağı tezi üzerinde duruyor. Cenazelerin bugün Türkiye'ye getirilmesi bekleniyor.(CNN TÜRK) -- Almanya'da bir Türk aileden sekiz kişinin hayatını kaybettiği yangınla ilgili soruşturma devam ediyor.

Aileden gelen açıklamaları da dikkate alan Alman polisi, yangının çıkış nedeni olarak elektrik tesisatı üzerinde odaklanıyor. Binada yapilan ilk inceleme sonrasında bu olasılığın giderek kuvvetlendiği ve kundaklama izine rastlanmadığı açıklandı. 

Aile ise, yangın konusunda ev sahibi ve Alman makamlarını elestiriyor. 22 yıl öncesine kadar yangın çıkan evde oturan Yozgatlı Recai Delier ve ölen çocukların amcası Seyfettin Soykan, bugüne kadar hiçbir önlem alınmamasından yakındı.

Polis, yangın konusunda ev sahibinin sorgulandığını açıkladı.

Almanya Başbakanı Angela Merkel de faciayla ilgili ilk kez konuştu. Faciadan derinden etkilendiğini söyleyen Merkel, "Gerçeğin şüphe bırakmayacak şekilde aydınlatılacağından kimsenin şüphesi olmasın" dedi.

İlk etapta incelemelere Türk uzmanlar katılmazken, soruşturmada hemen bir sonuç beklenmiyor. İncelemelerin tamamlanması haftalar sürebilir. 

Yangında hayatını kaybedenlerin otopsileri tamamlandıktan sonra cenazelerin Türkiye'ye gönderilmesi bekleniyor. Başbakan Yardımcısı Bülent Arınç da, Başbakan Yardımcısı Bekir Bozdağ ve Orman ve Su İşleri Bakanı Veysel Eroğlu'nun cenazeleri almak için Almanya'ya gideceğini söyledi. 

11 yaşındaki çocuk ve dayı ile birlikte yangından kurtulan anneanne ise çok üzgün. 

Çocukların okuduğu okulun öğrencileri ve çevre sakinleri ise kurbanları anıyor. Yanan binanın önüne çiçekler bırakılıp, mum yakıldı.