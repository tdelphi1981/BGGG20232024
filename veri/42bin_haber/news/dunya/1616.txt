İsrail'in nüfusu 8 milyona yaklaştı
İsrail'in nüfusunun 7 milyon 836 bin kişiye ulaştığı bildirildi.
İsrail Merkez İstatistik Bürosu demografik çalışmalar bölümünün raporuna göre, İsrail'in nüfusu 8 milyona yaklaştı.

Rapora göre İsrail'in nüfusu 7 milyon 836 bin altı yüz kişi. Nüfusun yüzde 75,4'ünü Yahudiler oluştururken, 20,6'sını Araplar, geri kalanını ise Yahudi olmayan göçmenler oluşturuyor.

Nüfusun yüzde 4'ü, kimsenin bulunmaması gereken, savaşta bölünmüş yeşil hat denilen ara bölgede yaşıyor.

İsrail'in 2035 yılında 10 ile 12,8 milyon arasında bir nüfusa ulaşması bekleniyor. Yine tahminlere göre, bu nüfusun 7,4 ya da 9,3 milyonu Yahudilerden, 2,3 ile 2,9 milyonu ise Araplardan oluşacak.

Yahudi kadınlar arasında evlilik yaşının, 2000 ile 2010 yılları arasında 24,4 den 25,5'e, Yahudi erkekler arasında da 26,7 den 27,7'ye yükseldiği belirtildi.

Aynı yıllar arasında ise Arap kadınlar arasında evlenme yaşı 20,6 iken, Arap erkeklerde 25,8 olarak tespit edildi.

-Yahudi kadınların doğurganlığı Arap kadınlardan düşük-

İsrail'de 2010 yılında doğan 166 bin 296 bebekten yüzde 73'ünü Yahudi ailelerin çocukları oluştururken, yüzde 21'ini Müslüman ailelerin çocukları oluşturdu.

Müslüman kadınlar arasında doğurganlık oranı kadın başına 3,51 iken, aynı sayı Yahudi kadınlar arasında ise 2,98 olarak açıklandı.

Rapora göre, İsrailli ailelerin yüzde 24'ünün çocuğu bulunmuyor.

Evli çiftlerden, Yahudilerin yüzde 60'ı, Arapların ise yüzde 80'i, 2 çocuk sahibi.