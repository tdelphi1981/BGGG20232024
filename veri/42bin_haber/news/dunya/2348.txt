"Bir ayda 5 bin kişi öldü"
İnsan Hakları Gözlemevi'nin açıkladığı rakamlara göre, Suriye'de sadece Ocak ayında yaklaşık 5 bin kişi öldü.(Metin Güneş / CNN TÜRK / Londra) -- Yeni rakamlar, her gün binlerce kişinin canını kurtarmak için kaçtığı ülkede çatışmaların daha da tırmandığını gösterdi. Son rakamlar, ölü ve yaralı sayısı tahminleri sürekli olarak BM tarafından da doğrulanan İngiltere merkezli Suriye İnsan Hakları Gözlemevi tarafından açıklandı.

Geçtiğimiz Ocak ayı, iki yıldır devam etmekte olan çatışmalarda ölü ve yaralı sayısı bakımından şimdiye dek kaydedilen en kötü ikinci ay oldu.

Gözlemevi'nin başkanı Rami Abdurrahman, araştırmacılarının Ocak ayında 4851 kişinin öldüğünü belirlediklerini, bunlardan 1030'u Suriye güvenlik güçlerine ait olurken, 3305'inin de sivil halk ve isyancılara ait olduğunu söyledi.

Bir yandan sınırlardaki kamplarda yaşanan mülteci krizi tırmanırken gelen bu iç karartıcı rakamlar, soruna acilen bir diplomatik çözüm bulmaya gerek olduğunu bir kez daha gözler önüne serdi. 

Esad rejiminin en yakın destekçileri olan Rusya ve İran'ın dışişleri bakanları ilk kez geçtiğimiz haftasonu Suriyeli muhaliflerin lideri Moaz El Katib ile biraraya geldi.

Bu toplantı diplomatik ilerleme kaydedildiğine dair bir işaret olarak yorumlandı.

Katib'in siyasi mahkumların serbest bırakılması kaydıyla rejimle bir öngörüşme yapmayı kabul etmesinin ardından, Münih'te yapılan Küresel Güvenlik Konferansı'nda Rusya ve İran dışişleri bakanları ile Katib arasında bir dizin toplantı yapıldı.

Toplantılar, Suriye konusunda BM'de yaşanan çıkmaza bir çözüm yolu bulunabileceğine dair umutları arttırdı.