Papua Yeni Gine'de orta çağ vahşeti
Cadılıkla suçlanan kadın herkesin gözü önünde yakıldı.
Papua Yeni Gine'de cadılıkla suçlanan 20 yaşındaki bir kadın, güpegündüz yüzlerce kişinin gözü önünde yakılarak öldürüldü.

Olaya şahit olan çoğu çocuk görgü tanıklarınca çekilen dehşet anının fotoğrafları, ülkedeki yüksek tirajli gazetelerin baş sayfalarında yeralırken, olay Başbakan Pete O'Neill, polis ve yabancı ülkelerin diplomatlarınca şiddetle kınandı.

Polis yetkililerinin verdiği bilgiye göre, Mount Hagen kentinde meydana gelen olayda, cadılıkla suçlanan 20 yaşındaki Kepari Leniata, bir grup saldırgan tarafından yakalanmasının ardından araç ve çöp yığınlarının bulunduğu bir yere götürülerek bağlandı. Evli ve çocuk sahibi olduğu belirlenen Leniata'ya kızgın demir bir çubukla işkence eden saldırganlar daha sonra olayı korku içinde seyreden, çoğu çocuk yüzlerce kişinin önünde genç annenin üzerine benzin döktükten ateşe verdi.

Yetkililer, olaydan bir gün önce hastanede hayatını kaybeden 6 yaşındaki bir çocuğun ailesi tarafından büyücülükle suçlanan evli kadının öldürülmesi olayına 50 kadar kişinin karıştığının sanıldığını bildirdi. Olay esnasında bölgede polislerin de bulunduğunu belirten yetkililer, ancak sayılarının az olması nedeniyle polislerin bu korkunç olaya mani olamadıklarını anlattı.

Konuya ilişkin açıklamada bulunan Ulusal Polis Sözcüsü Dominic Kakas, Polis Komiser Yardımcısı Simon Kauba'nın olayın ardından Mount Hagen'deki soruşturmayı yürüten yetkilileri telefonla aradığını, olayla ilgili hiçbir tutuklama yapılmadığını öğrenmesi üzerine soruşturmayı yürüten yetkilileri azarladığını aktardı.

Olayı soruşturan polis teşkilatıyla ilgili de bir iç soruşturma başlatıldığını bildiren Kakas, vahşete şahit olan polislerin kadını kurtarmak için bir şey yapıp yapmadıklarının araştırıldığını belirtti.

Leniata'nın eşinin olayın ardından Mount Hagen'ın bağlı bulunduğu Wester Hihgland eyaletini terk ettiğini ve şu an baş şüpheli konumunda olduğuna işaret eden Kakas, sözkonusu kişinin Leniata'yı büyücülükle suçlayan aile ile bağlantısının bulunup bulunmadığının bilinmediğini söyledi.