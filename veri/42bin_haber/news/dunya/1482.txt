Mursi'nin sözleri ABD ve İsrail'i ayaklandırdı
Mısır Cumhurbaşkanı Muhammed Mursi'nin, cumhurbaşkanı seçilmeden önce 2010 yılında verdiği bir demeç basına sızdı. Mursi'nin açıklamasında hedef aldığı İsrail için "kan emici" ve "savaş taciri" ifadelerini kullanması tepkiyle karşılandı.
Merkezi ABD'nin başkenti Washington'da bulunan Ortadoğu Medya Araştırmaları Enstitüsü tarafından yayınlanan görüntülerin Filistin televizyonu El Kuds'tan alındığı belirtildi.

Mısır Cumhurbaşkanı Muhammed Mursi'nin cumhurbaşkanı seçilmeden önce 2010 yılında yaptığı bir konuşmada İsrail'e, "Savaş taciri, kan emici, maymun ve domuz soyundan gelenler Filistin'e saldırmaktadır" demesi tepkilere yol açtı.

Mursi, 2010 yılındaki konuşmasında, "İsrail ve Filistin arasındaki arabuluculuk görüşmeleri zaman kaybıdır. Sadece siyonistler, bu süreçte vakit kazanıp kendilerine olanak yaratıyor" ifadelerini kullanıyor.

Mısır Cumhurbaşkanı Muhammed Mursi konuşmasında, Filistin yönetiminin de "siyonist ve ABD'li düşmanlar tarafından yaratıldığını" ileri sürüyor.

Özellikle son dönemde Filistin ve İsrail arasında başta Gazze olmak üzere birçok alanda arabuluculuk görevi üstlenen Mısır Cumhurbaşkanı Mursi'nin açıklamaları tepkiye yol açtı.

Obama yönetimi, Mursi'den Ortadoğu barış sürecine zarar verecek bu sözlerine açıklama getirmesini istedi.

Beyaz Saray, Mısır Cumhurbaşkanı Mursi'nin sözlerini "Demokratik Mısır için kabul edilemez" olarak değerlendirdi.

ABD Dışişleri Bakanlığı sözcüsü Victoria Nuland da, "Bu ifadeleri ve dinsel nefreti savunan bir söylemi tamamıyla reddediyoruz" dedi.

Mısır, Amerika Birleşik Devletleri'nden yılda 1.5 milyar dolar askeri ve mali yardım alıyor. Söz konusu yardım, Mısır'ın İsrail'le imzaladığı barış anlaşmasıyla bağlantılı olarak veriliyor.