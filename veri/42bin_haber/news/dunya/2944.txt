"200den fazla ajanı deşifre ettik"
Rusya Devlet Başkanı Vladimir Putin, 2012'de 200'ün üzerinde istihbarat elemanının çalışmalarını engellediklerini söyledi.
Rusya istihbarat teşkilatı Federal Güvenlik Servisi'nin (FSB) genişletilmiş toplantısında konuşan Rus lider, "34 yabancı istihbaratın kadrolu elemanını ve 181 ajanı deşifre ettik. Bunların 12'si suçüstü yakalandı." dedi.

Karşı istihbarat çalışmaları için daha modern araçların kullanılması gerektiğini kaydeden Putin, ulusal elektronik bilgi bankalarına yönelik tehditleri buna örnek gösterdi. Siber saldırılara karşı birleşik bir koruma sisteminin gerekliliğine değinen Putin, problemin mümkün olan en kısa sürede çözülmesini istedi.

İstihbarat servisi elemanlarının iş dünyasındaki mücadelelerin içinde olmaması gerektiğini kaydeden Putin, "Ticari tartışmaların içinde olmayın. İş dünyasına baskı ya da yatırımların uygulanmasında engeller oluşturulması asla kabul edilemez" uyarısında bulundu. Putin bu tür ahlaki açıdan uygun olmayan davranışların sonlandırılmasını istedi.

FSB Başkanı Aleksandr Bornikov da yaptığı konuşmada ABD'yi Rusya'ya yönelik jeopolitik baskıları artırdığı gerekçesi ile eleştirdi. 

Toplantıda konuşan Bortnikov, "Rusya, geçen yıl ABD'den yönelen ağır bir baskı altında kaldı. Onlar Rusya'yı uluslar arası arenada anahtar rakip olarak görüyor. FSB yönelen tehditlere karşı gerekli karşılığı veriyor ve Rusya'nın imajını uluslar arası arenada koruyor." değerlendirmesinde bulundu.