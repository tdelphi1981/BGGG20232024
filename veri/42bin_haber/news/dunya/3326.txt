Pistorius'un evinde bitkisel ilaç bulundu!
Kız arkadaşını öldürmekle suçlandığı davada kefaletle serbest bırakılan Pistorius'un evinde bulunan maddenin,bitkisel ilaç olduğu bildirildi.
Ampute atlet Oscar Pistorius'un halkla ilişkiler (PR) temsilcileri, Reeva Steenkamp'ın ölümü sonrası Pistorius'un evinde bulunan maddenin, bitkisel ilaç olduğunu açıkladı.

Kız arkadaşı Reeva Steenkamp'ı öldürmekle suçlandığı davada kefaletle serbest bırakılan ampute atlet Oscar Pistorius'un PR temsilcileri, polisin evde bulduğu maddelerin, testosteron hormonu değil 'Testis compositum' adı verilen ve adale tedavisinde kullanılan bitkisel bir ilaç olduğunu belirtti.

Pistorius ailesinin sözcüsü Lunice Johnston da atletin avukatlarının, maddenin Testis compositum adındaki ilaç olduğunu doğruladıklarını bildirdi.

Ağızdan ya da enjeksiyon yoluyla alınabilen ilacın, aynı zamanda iktidarsızlık problemi için kullanıldığı belirtiliyor.

Güney Afrika Cumhuriyeti polisi, Steenkamp'ın vurulmasının ardından evde yapılan aramada, testosteron hormonu ve şırıngaların bulunduğunu bildirmişti. Daha sonra savcılar, bu konudaki iddiayı geri çekerek, maddenin incelenmek üzere laboratuvara gönderildiğini ve test sonuçları gelinceye kadar ne olduğuyla ilgili bir şey söylenemeyeceğini kaydetmişti.

Geçen hafta yapılan duruşmada ise Pistorius'un avukatı Barry Roux, polisin evde bulduğu maddenin spor otoritelerince 'yasaklı madde' olarak kabul edilmediğini ama isminin ne olduğunun da bilinmediğini söylemişti.