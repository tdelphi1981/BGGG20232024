Japonya, özür metnine dokunmayacak
Japonya, 2. Dünya Savaşı sırasında yaşananlarla ilgili 1995'te yayımlanan özür metnine dokunmayacak.
 16 Aralık seçimleriyle iktidara gelen Liberal Demokratların milliyetçi lideri Şinzo Abe, 1995'te başbakanlık yapan başbakan Tomic Murayama'nın özür açıklamasını "geleceğe bakan başka bir metinle" değiştirmek istediğine işaret etmişti. Sankei gazetesine konuşan Abe, "Murayama açıklaması, Sosyalist Partisi'nden başbakan olan Murayama'nın yaptığı bir açıklama. Ben, 21. yüzyıla uygun ve geleceğe bakan bir açıklama yayımlamak istiyorum." diye konuşmuştu. Komşuları kızdırabilecek bu ifadelerin ardından Hükümet sözcüsü Yoshihide Suga, Murayama açıklamasında bir değişiklik olmayacağını ancak Şinzo Abe'nin başka bir bildiri yayımlayacağını vurguladı. Japon gazetecilere konuşan Suga, "Böyle bir açıklama da gerekli aslında." diye konuştu.
 Japonya, 2. Dünya Savaşı sırasında Kore Yarımadası'nı ve Çin'i işgal etmişti. Japon ordusu bu dönemde yüzlerce kadını "seks kölesi" olarak kullanmıştı. Tokyo, bu kadınların "gönüllü" olduğunu savunmasına karşın tarihçiler kadınların zorlandığını, bazı durumlarda kaçırılarak kullanıldığını belirtiyor. Tartışma, Güney Kore ile Japonya arasında çözülmemiş konulardan biri olarak öne çıkıyor. Tokyo'nun ada krizi yaşadığı Seul ile ilişkileri düzeltmek istediği bir dönemde bu adımın, Güney Kore'nin büyük tepkisini çekeceği yorumları yapılıyordu.
 GÜNEY KORE VE ÇİN'DEN AÇIKLAMA 
 Bu arada, Güney Kore'nin yeni lideri Park Geun-hye, Japonya'nın özel temsilcisi Fukushiro Nukaga'yı kabul etti. Koreli liderin sözcüsü Cho Yoon-sun, Geun-hye'nin Nukaga'ya, "İki taraf da doğru bir tarih algısına sahip olmalı. Eski nesiller yaraları iyileştirmeli. Gelecek nesillerin önünü kesmeli." ifadelerini kullandığını söyledi. Çin de Başbakan Şinzo Abe'nin açıklamasına tepki gösterdi. Murayama açıklamasının "önemli" olduğunu belirten Dışişleri Bakanlığı sözcüsü Hua Chunying, "Umarız Japonya, geçmişiyle yüzleşip geleceğe bakabilir." dedi.
 CİHAN
  