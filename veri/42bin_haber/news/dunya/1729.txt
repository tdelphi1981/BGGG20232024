Fransız askerleri iki kenti geri aldı
 
 Fransa'nın 11 Ocak'ta başlattığı hava saldırıları üzerine İslamcı militanlar çekilmeye başlamıştı. AFP ve Mali haberlerine göre, ülkenin kuzey bölümünde denetimini yeniden kurmaya çalışan Mali hükümeti, 11 Ocak'taki olağanüstü hal ilanının süresini üç aylığına uzattı. 
 MISIR FRANSA'YI KINADI
  
 Bu arada, Mısır Cumhurbaşkanı Muhammed Mursi, Fransa'nın Mali'deki askeri müdahalesini kınadı. Bir ekonomi zirvesi için bulunduğu Suudi Arabistan'da konuşan Mursi, "Mali'de askeri müdahaleyi hiçbir zaman onaylamıyoruz, çünkü bu bölgedeki anlaşmazlığı kızıştıracaktır" dedi. Batı Afrika ülkesine 2 bin asker gönderen Fransa, bu hareketinin gerekçesi olarak, İslamcı militanların elinde bulundurdukları kuzey bölgesinden başkent Bamako'ya doğru ilerleyerek, "terörist devlet" kurmaya yönelmesini gösteriyor. 
 NİJERYA MALİ'YE ASKER YOLLAYACAK
  
 Fransa, bölge ülkelerinin de Mali hükümetine üç bin askerle destek vermesini bekliyor. Ancak Batı Afrika ülkeleri ekonomi topluluğu ECOWAS-CEDEAO Başkanı ve Fildişi Sahili Devlet Başkanı Alassane Ouattara, Berlin ziyareti sırasında Almanya Başbakanı Angela Merkel'den asker göndermesini istedi: "Almanya'nın Afganistan'da askerleri var ve Mali'ye de gönderebilir" diye konuştu. Nijerya'daki İslamcı militanlar ise Mali'ye gönderilmesi planlanan askeri birliğe saldırarak iki askeri öldürdüğünü iddia etti. Nijerya, Mali'ye 1200 asker göndermeyi planlıyor. Togo ve Senegal askerleri de uluslararası güce katılacak. Tören düzenlendi 
 BBC muhabiri Marks Doyle, başkent Bamako'dan yaklaşık 400 km. uzaklıktaki Diabaly'nin, Fransız askerleri tarafından İslamcıların elinden alındığını belirtiyor. Muhabirimizin aktardığına göre, Dabaly Belediye BAşkanI Oumar Diakite, kent meydanında düzenlenen teşekkür töreninde Fransız ve Mali askerlerini selamladı. İslamcı militanlar kenti, Fransız müdahalesinin başlamasından hemen sonra ele geçirmişti. Fransa Savunma Bakanı Jean-Yves Le Drian, AFP aracılığıyla, ülkenin orta kesimindeki Douentza kentinin de geri alındığını duyurdu. Le Drian, Pazar günü yaptığı açıklamada, ülkenin kuzeyini tamamen geri almadan durmayacaklarını söylemişti. Militanlar halen, Sahra Çölü'nün Fransa büyüklüğündeki bir bölgesini kontrol altında tutuyor. 
 BBC TÜRKÇE