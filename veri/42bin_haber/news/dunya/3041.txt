Nestle ürünlerinde de at etine rastlandı
Avrupa "at eti skandalı"nı tartışmaya devam ederken, Nestle içeriğinde at eti tespit edilen bazı ürünlerini satıştan çekti. AP'nin haberine göre, Nestle hazır yemek kategorisindeki "Buitoni Beef Ravioli" ve "Beef Tortellini" ürünlerinde at eti tespit edildiğini belirterek, ürünlerin İtalya ve İspanya'da satıştan çektiğini bildirdi.

 Ürünlerde kullanılan etin Almanya'daki H.J. Schypke firması tarafından temin edildiğini bildiren Nestle, Fransa'daki "catering" firmalarına sattığı dondurulmuş eti de satıştan çektiğini belirtti.

 İngiltere'de donmuş gıdalarda at eti tespit edilmesinin ardından skandalın, aralarında Fransa, İsveç ve İrlanda'nın da bulunduğu diğer Avrupa ülkelerine de yayıldığı tespit edilmişti.

Almanya tedbirleri artırdı

 Almanya'da da eyaletlerin tüketiciyi koruma bakanları, gıda kontrollerinin yoğunlaştırılması ve ihmali olanlara yönelik cezaların arttırılması gündemiyle toplantıda bir araya geldi. 
Toplantıda gıda konusunda yaşanan skandallara yönelik bir ulusal aksiyon planı sunuldu. 
Planın içeriğinde et ürünlerine ek kontrol ve Avrupa genelinde etin nereden geldiğini gösteren yeni bir etiketlendirme sistemi var. 
Ancak Alman hükümetine göre, bu da kesin çözüm olmayacak. Çünkü son skandalda  etiketlenmede de sahtekarlık yapıldığı ortaya çıkmıştı.

 Alman bakan konuya acil çözüm bulmak icin gereken adımların atılacağını bu noktada eyaletler ve federal hükümetin birlikte çalışacağını söyledi. 
Alman hükümeti tüketicilerin ucuz ürünlerden uzak durmaları konusunda uyardı. Hükümete göre, skandalın boyutları görünenden çok daha büyük.