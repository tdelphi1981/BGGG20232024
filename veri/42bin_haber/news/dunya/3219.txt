Karzai'den 'ABD askerlerini çıkarın' emri
Başkent Kabil'de düzenlenen Ulusal Güvenlik Konseyi toplantısına katılan Cumhurbaşkanı Hamid Karzai, Afganistan Savunma Bakanlığı'na, Amerikan kuvvetlerinin başkent Kabil'e yakın olan Vardak ve Logar'dan en geç iki hafta içerisinde çıkarılması talimatını verdi.
Cumhurbaşkanlığı sözcüsü Eymel Feyzi, ABD özel birliklerinin ve onların oluşturduğu yasadışı silahlı grupların bazı kentlerde güvensizlik ve istikrarsızlık ortamı yarattığı, bölge halkını rahatsız ettiği, bundan dolayı Cumhurbaşkanı Karzai'nin de Savunma Bakanlığı'na böyle bir talimat verdiğini söyledi. Feyzi ayrıca, Vardak kentinde bir öğrencinin başının kesilmesi ile 9 kişinin kaybolmasının sorumluluğunun da bu güçlere ait olduğunu dile getirdi.

Karzai'nin bu emrinin, sabah saatlerinde Afganistan genelinde dört ayrı noktada düzenlenen bombalı saldırıların hemen ardından gelmesi dikkati çekti.

-ABD ordusu: 'İddialardan haberimiz var'-

İddiaların odağında bulunan Afganistan'daki ABD güçlerinin (USFOR-A) sözcüsü ise Feyzi tarafından dile getirilen iddialardan haberdar olduklarını söyledi. 'Kabil'in yönelttiği iddiaları ciddiye alıyor ve bu iddiaların gerçekliğini belirlemek için büyük çaba harcıyoruz' diyen ABD'li askeri sözcü, şunları kaydetti:

'Afgan yetkililerle konuyu tartışıncaya kadar şimdilik daha fazla yorum yapmak istemiyoruz. Bu, bizim Afgan meslektaşlarımızla enine boyuna tartışmak istediğimiz önemli bir konudur.'

Bu arada Taliban'ın 2001'de yönetimden uzaklaştırılmasının ardından göreve gelen Hamid Karzai hükümetine destek veren NATO, bugüne kadar çoğunluğu ABD'li 3 bin 200 civarında askerini bu ülkede kaybetti.

ABD öncülüğündeki 100 bin kadar NATO askerinin 2014 sonuna kadar Afganistan'dan çekilmesi bekleniyor.