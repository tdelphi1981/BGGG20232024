Rice kendini savundu, CIA’yi eleştirdi
BD Dışişleri Bakanı Hillary Clinton'ın yerine ismi geçen ABD'nin Birleşmiş Milletler (BM) Büyükelçisi Susan Rice, Bingazi'deki saldırı ile ilgili Cumhuriyetçi Partililerin eleştirilerine 5 gün aradan sonra cevap verdi.
 BM'de Güvenlik Konseyi toplantısı çıkışında Rice, "Bana istihbarat servisi tarafından verilen bilgiye samimiyetle inandım." dedi.
 Bu yıl sonunda kurulacak olan yeni Obama hükümetinde dışişleri bakanı olarak göreve devam etmeyeceğini açıklayan Hillary Clinton'ın yerine adı geçen Rice'ın Libya'nın Bingazi şehrinde 11 Eylül günü gerçekleştirilen ve 4 Amerikalı diplomatın ölümü ile sonuçlanan saldırıların İslam karşıtı film nedeniyle olduğunu söylemişti. Bingazi saldırısının İslam karşıtı filme tepki değil, terör saldırısı olduğunun anlaşılması üzerine Cumhuriyetçi Senatör John McCain başta olmak üzere bu partinin kurmayları geçen hafta Rice'ı kamuoyunu yanıltmakla suçlamıştı. McCain, Obama'nın dışişleri bakanı olarak Rice'ı ataması durumunda buna parti olarak karşı çıkacaklarını da dile getirmiş, Büyükleçi'nin Clinton'dan boşalacak makamı dolduracak nitelikte olmadığını söylemişti.
 Bu eleştirilere cevap veren Rice, "Ben o zamanda bana verilen ilk bilgileri paylaştığımı söylemiş, bu konuda nihai neticenin yapılacak soruşturmadan sonra elde edileceğini belirtmiştim." diye yakındı.
 Başta Rice olmak üzere Obama hükümeti, ABD'nin Libya Büyükelçisi Christopher Steven ile 3 Amerikalı diplomatın öldüğü saldırıların 11 Eylül günü internete düşen provokasyon filmine tepki olarak değerlendirmişti. Ancak yapılan soruşturma sonunda saldırının planlı bir terör olayı olduğunun anlaşılması üzerine Başkan Obama ile Rice, Cumhuriyetçi Partililerin sert eleştirilerine maruz kalmıştı.
 BM'deki eleştirilere cevabında ilk önce CIA (ABD Merkezi Haber Alma Teşkilatı) üstü örtülü şekilde eleştiren Rice, daha sonra istihbarat birimlerinin fedakarca çalıştığını söyledi. Rice, "Olayı gerçekleştiren teröristler yakalanıp adalete teslim edilinceye kadar hiçbirimize dinlenme yok." dedi.
 McCain'in kendisi hakkında sarf ettiği sözlerin hatırlatılması üzerine Rice, ''bunlar asılsız'' diye cevap verdi. Büyükelçi Rice, hakkında eleştirilerde bulunan McCain ile uygun zamanda ve uygun bir mekanda sonuna kadar tartışabileceğini söyledi.
 Beyaz Saray da BM Büyükelçisine sahip çıktı. Beyaz Saray'dan yapılan açıklamada, Rice'ın o zaman var olan en iyi bilgileri uygun bir zeminde paylaştığı vurgulandı. Obama geçen hafta da Cumhuriyetçilere, Bingazi saldırısı ile ilgili bir sorunları olması durumunda ekibinden birilerini değil kendisine yönelik eleştiri yapmalarını söylemişti.
 CİHAN
  