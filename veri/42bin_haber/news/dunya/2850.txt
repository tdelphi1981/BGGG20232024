Azerilerin 'Hocalı' umudu
Hocalı faciasının soykırım olarak tanınması adına Beyaz Saray'ın resmi internet sitesinde açılan anket, Bakü'yü umutlandırdı. Ankete katılanlardan 100 binden fazla kişi Bakü'ye destek verdi.
Dünyanın her tarafındaki Türk diaspora teşkilatlarının desteklediği kampanya, 25 Ocak 2013 tarihinde başladı. Anket hala devam ederken, Azerbaycan basını yoğun ilgi ve desteğin Bakü'yü ABD Başkanı Obama'nın konuyla ilgili açıklama yapacağı şeklinde umutlandırdığına dikkat çekti.
 
Ermeni askeri birlikleri 1992 yılının 25 Şubat gecesinde, bölgedeki Rus 366. mekanize alayın da desteği ile Hocalı kasabasına saldırdı. Bütün giriş ve çıkışları kapatılan kasabada resmi kaynaklara göre, 83 çocuk, 106 kadın ve 70'den fazla yaşlı olmak üzere toplam 613 kişi hayatını kaybetti; 487 kişi ise ağır yaralandı. 1275 kişi ise rehin alınmış ve 150 kişi ise kaybolmuştu. Cesetler üzerinde yapılan incelemelerde cesetlerin birçoğunun yakıldığı, gözlerinin oyulduğu, başlarının kesildiği tespit edilmişti. 

Azerbaycan, söz konusu facianın soykırım olarak tarihe geçmesi için uluslar arası girişimini sürdürüyor.