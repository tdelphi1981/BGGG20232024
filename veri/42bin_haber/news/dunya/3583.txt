"Taliban ABD için çalışıyor!"
Afganistan Cumhurbaşkanı Hamid Karzai, Taliban'ın ABD için çalıştığını öne sürdü. Karzai, yurtdışında her gün Taliban ve ABD temsilcilerinin görüştüğünü söyledi.(CNN TÜRK) -- Karzai bu açıklamaları yaparken, Amerika'nın yeni Savunma Bakanı Chuck Hagel da ilk yurtdışı ziyareti kapsamında Afganistan'daydı. 

Hagel'in ziyareti şiddetin gölgesinde başladı. 

Hafta sonu Host ve Kabil kentlerinde düzenlenen saldırılarda 19 kişi hayatını kaybetti. Hagel, saldırıdan sadece bir kilometre uzaklıktaydı. 

Karzai, Taliban'ın, koalisyon güçlerinin Afganistan'ı 2014'te terk etmemesi için bu saldırıları düzenlediğini ifade etti. 

Hamid Karzai, ''Taliban, intihar saldırılarını ABD'ye hizmet amaçlı yapmıştır'' dedi. 

İddiaları hem Taliban hem de Amerika yalanladı. Amerikan Savunma Bakanı Hagel, "Karzai ile görüşmemde bunun doğru olmadığını söyledim" diye konuştu.

Öte yandan Karzai ile Hagel'ın düzenlemesi planlanan basın toplantısı da iptal edildi. 

Amerikalı yetkililer, "Toplantı Karzai'nin açıklamaları nedeniyle değil, güvenlik gerekçesiyle iptal edildi" dedi.