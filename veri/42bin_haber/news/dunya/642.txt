Türk - Suudi Dostluk Grubu heyeti Suudi Arabistan’da
Türkiye - Suudi Arabistan Parlamentolararası Dostluk Grubu heyeti, Suudi Arabistan'ın başkenti Riyad'da temaslarda bulunuyor. Heyet, dün Suudi Arabistan Başbakan Birinci Yardımcısı ve Savunma Bakanı Veliaht Prens Salman bin Abdulaziz tarafından kabul edildi.
 AK Parti Şanlıurfa Milletvekili Halil Özcan başkanlığındaki heyet, Suudi Arabistan Başbakan Birinci Yardımcısı ve Savunma Bakanı Veliaht Prens Salman bin Abdulaziz'i Riyad'daki ofisinde ziyaret etti. Heyette TBMM Dostluk Grubu üyeleri Nureddin Nebati İstanbul Milletvekili (AK Parti), Oktay Saral İstanbul Milletvekili (AK Parti), Durmuşali Torlak İstanbul Milletvekili (MHP), Mehmet Akyürek Şanlıurfa Milletvekili (AK Parti) ve T.C Riyad Büyükelçisi Ahmet Muhtar Gün yer aldı.
 Görüşmede iki ülke arasındaki ilişkilere ve bu ilişkilerin derinliğine dikkat çeken Veliahd Prens Salman, bu ilişkilerin iki kardeş ülke ve halkları yararına geliştirilmesi için Suudi Arabistan'ın verdiği önemden bahsetti.
 Parlamentolararası Dostluk Grubu Heyeti bugün ayrıca Suudi Arabistan İçişleri Bakanı Prens Muhammed bin Nayif bin Abdülaziz ve Şura Meclisi Başkanı Abdullah el-Şeyh ile görüştü. Her iki görüşmede iki ülke arasındaki ilişkiler ve bu ilişkilerin daha da geliştirilmesi gibi konuların ele alındığı belirtildi.
 Heyet ayrıca Büyükelçi Gün'ün verdiği akşam yemeğinde Riyad'da bulunan Türk vatandaşları temsilcileri ile bir araya geldi. Cihan Haber Ajansı'na konuşan Dostluk Grubu Başkanı AK Parti Şanlıurfa Milletvekili Halil Özcan, Suudi Arabistan'da çok yoğun bir görüşme tarfiği içerisinde olduklarını belirtti. Heyet olarak dün Suudi Arabistan Ulaştırma Bakanı Dr. Cubara bin İyd el-Suraysriy'i ziyaret ettiklerini belirten Özcan, bugün Savunma Bakanı Veliaht Prens Salman bin Abdulaziz, İçişleri Bakanı Prens Muhammed bin Nayif ile çok olumlu görüşmelerde bulunduklarını ifade etti. Genelkurmay Başkanı Orgeneral Necdet Özel'in Suudi Arabistan'a geçtiğimiz günlerde gerçekleştirdiği ziyaretin olumlu yankılarının hala devam ettiğine dikkat çeken Özcan, askeri alanda yapılan işbirliği anlaşmalarının iki ülke ilişkilerinde önemli rol oynayacağını, ayrıca iki ülke arasında uyuşturucu kaçakçılığı ve terör alanında işbirliği anlaşmalarının bulunduğunu belirterek yaptıkları görüşmelerde bu konulara da değinildiğini söyledi.
 Türk Hacılar, umreciler ve burada yaşayan Türk vatandaşlarına Suudi Arabistanlı yetkililerin göstermiş oldukları kolaylıklardan dolayı teşekkür ettiklerini belirten Özcan, yaptıkları görüşmeler sırasında Riyad'da bulunan Milli Eğitim Bakanlığı'na bağlı Uluslararası Türk Okulu için arsa tahsisi konusunda yardım talebinde bulunduklarını ifade etti.
 Bu gece geç saatlerde Cidde'ye hareket ederek oradan Mekke ve Medine'yi ziyaret edecek olan heyet, Perşembe günü Türkiye'ye dönecek.
 CİHAN
  