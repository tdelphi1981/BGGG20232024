Rusya’da cezaevinde isyan
Rusya'nın Çelyabinsk bölgesi Kapeysk kentinde bulunan 6'nolu hapishanede isyan çıktı.
 Kendilerine kötü davranıldığını, tecrit uygulandığını ve işkence yapıldığını iddia eden mahkumlar yöneticilerden durumlarının düzeltilmesini istedi. Hapishane çatısından beyaz bayrak asan mahkûmlar "İnsanlar bize yardım edin!" çağrısı yaptı.
 Hapishane güvenlik görevlilerinin müdahalesi sonucu 8 polisin yaralandığı ve bazı mahkumların da ölmüş olabileceği iddiaları dile getirilirken, mahkum yakınları hapishane önünde toplanmaya başladı.
 Güvenlik görevlileri ile mahkum yakınları arasında da tartışma yaşanırken, 300'ün üzerinde kalabalığın hapishane önünden ayrılmayı reddettiği belirtiliyor. Çevik kuvvet polisi hapishane önünde toplanan kalabalığı da dağıtmak için müdahalede bulundu.
 Interfax'a gelişmelerle ilgili açıklamada bulunan Çelyabinsk Bölgesi İnsan Hakları Ombudsman'ı Aleksey Sevestyanov, bölgede provokasyon olabileceği uyarısında bulundu. Toplanan kalabalığın en fazla 70'inin mahkum yakını olduğunu, diğerlerinin alkolik gençler olduğunu iddia etti.
 Hükümet görevlilerinin 300 kişinin toplanmasına neden izin verdiği eleştirisi getiren Sevestyanov, çevik kuvvet polisinin (OMON) yanında toplananların polise bir şeyler atma çabasında olduğunu söyledi.
 Çıkan olaylarda 8 polis yaralanırken, 38 kişi de gözaltına alındı. Resmi açıklamada herhangi bir ölüm olmadığı ifade edildi.
 Bölgede ve hapishanede durum kontrol alınırken, olayların tüm boyutlarının araştırılması için soruşturma başlatıldı.
          
 CİHAN
  