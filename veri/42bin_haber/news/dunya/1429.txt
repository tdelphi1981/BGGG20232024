Hindistan’dan Pakistan’a sert uyarı
Hindistan Başbakanı Manmohan Singh, Pakistan'ı Keşmir eyaletinde sınır kontrol merkezinde 2 Hint askerinin öldürülmesi sonrası sert şekilde uyardı.
 Singh "hiçbirşey eskisi gibi olmaz" diyerek Pakistan ile aralarında imzalanacak yaşlı Hintli ve Pakistanlılar için vize anlaşmalarının geçici olarak askıya alındığını duyurdu.
 Sınır kontrol bölgesinde yaşananları "kabul edilemez" olarak ifade eden Başbakan Singh, bundan sonra Pakistan ile ilişkilerin her zamanki gibi olmayacağına vurgu yaptı. Pakistan'ın suçunun farkına varması gerektiğini savunan Hindistan Başbakanı, suçluların bir an önce cezalandırılmasını istedi. Hindistan Dışişleri Bakanı Salman Hurşid de sınırda yaşananların tamamen "kabul edilemez ve barbarca" olduğunu açıkladı.
 İki komşu ülkenin ilişkileri 2008 Mumbai terör saldırılarından sonraki en kötü seviyesine geldi. Hindistan hükümeti 2 askerinin geçtiğimiz hafta Keşmir sınırında Pakistan askerlerince öldürüldüğünü ve birinin de başının kesildiğini iddia etti. Pakistan hükümeti ise olaydan birkaç gün önce ölen 2 askerinin Hintli askerlerce öldürüldüğünü iddia ederek Hintli askerlerin öldürülmesi ile alakasının olmadığını açıkladı.
 Başbakan Manmohan Singh, bu açıklamaları yaparken Hindistan gazeteleri bölgede sık sık çatışmalar olduğunu, bu seferki çatışmayı Hint tarafının başlatmış olabileceğini yazdı. DNA gazetesi bu iddiasını geçtiğimiz yıl 70 yaşında bir kadının sınır kontrol bölgesinden illegal yollardan geçmesinden sonra Hindistan tarafının bölgede daha sıkı hareket ettiği ve sınır ihlallerine ateşle karşılık verdiği bilgisine dayandırdı.
 Hindistan'ın suçlamalarına karşı bölgeye Birleşmiş Milletler heyetinin davet edilmesini teklif eden Pakistan'ın bu teklifine Hindistan tarafı red cevabı verdi. 1947 yılında İngiliz idaresinden ayrılan Hindistan ve Pakistan, daha sonra Keşmir üzerinde savaşmış ve sınır problemi yaşamıştı. 1989 yılından beri Hindistan yönetiminde olan Keşmir'deki ayrılıkçılar ile Hint askeri arasındaki çatışmalar sonrası 2003 yılıda ateşkes ilan etmişti. Tarihlerinde iki defa büyük savaş yaşayan ve sınır boyunca sürekli alarm halinde olup zaman zaman çatışan iki komşu ülke de nükleer silah gücüne sahip.
 CİHAN
  