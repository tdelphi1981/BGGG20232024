ABD'den İran'a hem zeytin dalı hem uyarı
 
 Amerikan Başkan Yardımcısı Joe Biden, nükleer programı konusunda İran’la doğrudan müzakerelere hazır olduklarını açıkladı. Münih Güvenlik Konferansı’nda konuşan Biden, “İran’ın nükleer programı konusunda bu yıl 'karar yılı' olarak görünüyor” dedi 
 Münih Güvenlik Konferansı’nda Suriye’deki çatışmaların yanı sıra gündemin önemli konularından birisi de İran’ın nükleer programı oldu.  
 “Sadece egzersiz yapmak için görüşmeyiz" 
 Konferansa katılan en üst düzey konuk Amerikan Başkan Yardımcısı Joe Biden, İran konusunda önemli açıklamalarda bulundu. 
 Joe Biden, İran'daki yönetim ve dini liderlik ciddi ise İran'la doğrudan nükleer müzakerelere hazır olduklarını açıkladı.  Biden, Amerika Birleşik Devletleri’nin müzakerelere “sadece egzersiz” yapmak için girişmeyeceğini söyledi.  
 "İran konusunda 2013 karar yılı"  
 “Diplomasi için hala zaman ve yer var. Top İran hükümetinin sahasında” diyen Biden, İran’ın nükleer programı konusunda bu yılın “karar yılı” olarak göründüğünü ifade etti.  
 Alman Dışişleri Bakanı Guido Westerwelle de İran’ın nükleer programı konusunda 2013’ün karar yılı olacağını belirtti.  
 Westerwelle, ”Samimi olmak gerekirse son 12 aydır bu konuda bir gelişme yaşanmadı. Bu yılı kullanmamız lazım” dedi. 
 Lavrov: "İran'ın teşviğe ihtiyacı var" 
 Rus Dışişleri Bakanı Sergey Lavrov ise İran’ın yeni nükleer müzakerelere başlama konusunda teşviğe ihtiyacı olduğunu savundu.
 
 TRTHaber