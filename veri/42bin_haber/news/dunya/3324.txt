Rusya'yı fetheden Amerikalı piyanist Cliburn öldü
Soğuk Savaş döneminde Rusya'da yapılan bir klasik müzik yarışmasını kazanarak uluslararası üne kavuşan Amerikalı piyanist Van Cliburn, 78 yaşında hayata veda etti.
Cliburn'un menajeri ve arkadaşı Mary Lou Falcone, kemik kanseri teşhisi konan ünlü piyanistin Teksas eyaletindeki evinde öldüğünü açıkladı.

Cliburn, 3 yaşında piyano dersleri almaya başlamıştı. Teksas eyaletinde 12 yaşında piyano yarışması kazanan Cliburn, ilk kez Houston Senfoni Orkestrası ile sahneye çıkmıştı.

Cliburn, Soğuk Savaş'ın sürdüğü 1958 yılında 23 yaşındayken Rusya'nın başkenti Moskova'da yapılan ilk Uluslararası Çaykovski Piyano Yarışması'nı kazanarak, dünyaca tanınmaya başlamıştı.

Rusya'nın kültürel üstünlüğünü dünyaya göstermek için düzenlenen yarışmada Çaykovski ve Rahmaninov'un eserlerini çalan Cliburn, ayakta alkışlanmıştı. Jüri üyeleri, ilk ödülü bir Amerikan vatandaşına vermek için dönemin Rus Devlet Başkanı Nikita Kruşçev'den izin istemişti.

Ödülüyle ülkesine döndüğünde New York'ta büyük bir törenle karşılanan Van Cliburn, Time dergisinin kapağında, 'Rusya'yı fetheden Teksaslı' olarak tanımlamıştı.