Dünyanın aradığı kadın İstanbul'da öldü
AZERBAYCAN'da bir süredir internette dolaşan gizli videolarda, milletvekili seçimi için rüşvet pazarlığında aracılık yaptığı iddia edilen Sevinç Babayeva, İstanbul'da hayatını kaybetti... Babayev İnterpol aracılığıyla aranıyordu...
Esenyurt'ta bir evde kalan Babayeva, gece saatlerinde rahatsızlanarak Esenyurt Devlet Hastanesi'ne kaldırıldı. Durumu ağır olan Azeri kadın, buradan Beylikdüzü Medicana Hastanesi Yoğun Bakım Servisi'ne sevk edildi. Babayeva yapılan tüm müdahalelere rağmen hayatını kaybetti. Bakü'de bir kütüphane müdürü olarak çalışan Sevinç Babayeva'nın yayınlanan videoda rüşvet pazarlığına aracılık yaptığı iddiasıyla İnterpol aracılığıyla arandığı öğrenildi.

Babayeva'nın şüpheli ölümüyle ilgili sabah saatlerinde polis hastaneye geldi, savcılık da soruşturmaya başladı.

Babayeva'nın vücudunda herhangi bir darp izine rastlanmadığı, yapılacak işlemlerin ardından kesin ölüm nedeninin araştırılması için Adli Tıp Kurumu'na gönderileceği öğrenildi.