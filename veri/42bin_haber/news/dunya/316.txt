Breivik: İnsanlık dışı şartlarda tutuluyorum
Norveç'te geçtiğimiz yıl 77 kişiyi katleden aşırı sağcı Anders Behring Breivik, hapishanede insanlık dışı şartlarda tutulduğunu öne sürdü.
Breivik'in avukatı Tord Jordet AP ajansına yaptığı açıklamada, "Breivik, yüksek güvenlikli bir hapishanede tek başına tutuluyor." dedi. 21 yıl hapse mahkum edilen Breivik ayrıca mektuplarının sansüre tabi tutulduğunu ve ifade özgürlüğünün engellendiğini iddia etti.

VG gazetesi ise Breivik'in şikayet mektubunu yayınladı. Habere göre; hapishanede kitap yazmak istediğini belirten Breivik, kendisine verilen özel kalem sebebiyle eline kramp girmesinden şikayet etti. Breivik, "Bu tarif edilemez bir sadistlik." dedi. Söz konusu kalem, mahkumun kendisine ya da başkalarına zarar vermesine engel olacak şekilde üretilmişti.

Anders Behring Breivik'e yargılandığı dönemde verilen bilgisayar, mahkemenin sonuçlanmasından sonra geri alınmıştı.