Türkiye aktarmalı Oscar yolculuğu
2013 Oscar adayları arasında yer alan 'Buzkashi Boys' filminin Afganlı iki yıldızı THY'nin tarifeli seferiyle İstanbul'a geldi. İkili yarın Oscar'a uçacak.
ABD'de 24 şubat'ta düzenlenecek Oscar ödül töreninde 'En iyi Kısa Aksiyon Filmi' dalında Oscar'a aday gösterilen 'Buzkashi Boys' filminin iki genç yıldızı Jawanmard Paiz ve Favad Muhammedi, THY'nin tarifeli seferiyle Afganistan'ın başkenti Kabil'den İstanbul'a geldi. THY ile yarın Los Angeles'a gidecek olan iki genç oyuncu, Türkiye'de bulunmaktan dolayı çok mutlu olduklarını söyledi. 

Oscar'ı kazanacaklarına inandıklarını belirten Jawanmard Paiz ilk kez Afganistan dışına çıktığını ve uçağa ilk kez bindiği için heyecanlı olduğunu belirtti. Favad Muhammedi ise Türkiye'nin tarihinin çok zengin olduğunu bildiğini söyledi.

Başkent Kabil'de sokakta çalışan 37 bin çocuktan biri olan Muhammedi yıllar önce babasını kaybettiğinden beri turistlere harita satarak geçinmeye çalışırken Sam French yönetmenliğinde çekilen 'Buzkashi Boys' filminde rol aldı.
Afganistan'ın geleneksel oyunlarından biri olan Buzkaşhi oyununda at binicisi olmayı hayal eden iki iyi arkadaşın hikayesini anlatan kısa film 'Buzkashi Boys' kısa metrajlı film dalında Oscar'ın iddialı adaylarından birisi.