İtalya'da sandıktan değişim çıktı
İTALYA'da yapılan genel seçimler, siyasi belirsizlik tablosu ve değişim isteğini ortaya koydu. Eski Başbakan Silvio Berlusconi liderliğindeki merkez sağ ile Pier Luigi Bersani önderliğindeki sol blok seçimi başa baş tamamladı. Komedyen Grillo'nun 'Beş Yıldız Hareketi' oy patlaması ile meclisteki üç büyük parti arasına girdi.
Pazar gününden itibaren 2 gün boyunca sandıklara giden 50.5 milyon İtalyan, ülkelerini darboğazdan kurtaracak yenilik peşinde olduğu mesajını verdi. Euro Bölgesi'nin istikrarı açısından önem taşıyan seçimin sonuçları, oyların 3'e bölündüğünü ve bu nedenle ülkede yeni bir hükümet kurulmasının güç duruma düştüğünü gösterdi. Bu durum, İtalya basını tarafından, "İtalya artık yönetilemez" yorumlarına neden oldu. 

NEFES NEFESE SEÇİM 

Sandıkların tamamı açılırken, İçişleri Bakanlığı'nın paylaştığı sonuçlara göre, daha geniş yetkilere sahip olan 315 sandalyeli parlamentonun üst kanadı Cumhuriyet Senatosu ve 630 sandalyeli alt kanadı Temsilciler Meclisi'nin merkez sağ ve merkez sol arasında bölüneceğini ortaya koydu. 4 partiden oluşan Pier Luigi Bersani öncülüğündeki, Demokrat Parti (PD) şemsiyesindeki merkez sol Senato için oyların yüzde 31,66, Temsilciler Meclisi için ise yüzde 29,55'ini aldı. 

BERLUSCONİ KÜLLERİNDEN DOĞDU 

Özgürlükçü Halk Partisi (PDL) lideri Silvio Berlusconi, Aralık ayında başlayan seçim kampanyasını en başarılı yürüten isim olmasının meyvelerini topladı. İtalyanlar'a, yaklaşık 1 yıl görevde kalan teknokrat hükümetin getirdiği ilk emlak vergisini kaldırıp, geçen yıla yönelik ödenen miktarları da iade edeceği gibi parlak vaatlerde bulunan Berlusconi liderliğindeki merkez sağ, Senato için oyların 30.72, Temsilciler Meclisi için ise. 29.18'ini aldı. 2011 yılı sonunda istifa ederek başbakanlık koltuğunu boşaltmış ve farklı zamanlarda 4 dönem bu makama erişmiş olan 76 yaşındaki deneyimli siyasetçi Berlusconi'nin, adeta 'küllerinden doğduğu' ve bir mucize yarattığı ifade edildi. Yaklaşık 2 ay önce yeniden aday olduğunu açıklamadan önce partisinin halk desteği, sadece yüzde 5'ti. 

TSUNAMİ TUR BAŞARISI 

Yapılan seçimler, sistem, klasik siyasetçi ve AB karşıtı söylemleriyle seçim kampanyasında göz dolduran 63 yaşındaki eski komedyen Beppe Grillo'nun Beş Yıldız Hareketi'ni zirveye taşıdı. Çoğunluğu işsizlikten, skandallardan bıkmış gençlerden oluşan hareket, meclis için hiçbir partiyle ittifak kurmadan, tek başına en çok oyu alan yegane siyasi oluşum olmayı başardı. Bu sayede, meclise düzen karşıtı çok sayıda genç siyasetçi de girmiş olacak. Grillo, İtalyan siyasetçileri 'Hırsızlar' olarak addederken, seçim kampanyası boyunca skandalların üzerini örtmekle suçladığı ülke basınına da hiç röportaj vermedi. Seçim turlarına, 'Tsunami tur' adını veren ve meydanları tıka basa dolduran Grillo, oyların yüzde 25'ini aldı. Son yapılan anketlerde bu oran yüzde 17-18 civarında göründüğünden, bunun, Grillo'nun son bir haftada söylemlerini daha da sertleştirmesinden kaynaklandığı tahmin ediliyor. 

"KİMSEYLE KOALİSYONA GİTMEM"

Sandıkların açılmasın ardından Beş Yıldız Hareketi'nin internetten yayın yapan kanalına konuşan yeni siyasetçi Grillo, merkez solun hükümet kurma yolunda tıkanmalar olması üzerine, şöyle dedi:

"Biz şimdi kilit noktaya geldik. Muhteşem bir güç olacağız. Parlamentoda 110, dışarıda ise milyonlarca kişi olacağız. Artık kimse bize dokunamaz. Bersani ve Berlusconi başarısız oldular. Şapkalarını önüne koyup, düşünmeleri gerekiyor. Ülkeyi felakete taşıdılar. Bu ancak böyle 6-7 ay gider. Hiçbir partiyle koalisyona girmeyeceğiz."

Grillo, kampanya döneminde vaat ettikleri her şeyi gerçekleştireceklerini de söyledi. Vaatler arasında, haftalık çalışma saatini 20'ye düşürme, Euro'da kalıp kalmamak için referanduma gitme ve ülke borcunu silmek de var. 

SAĞ- SOL KOALİSYONU 

Merkez sol, seçimi önde tamamlamış olsa da, hiçbir bloğun Senato için gerekli olan 158 sandalye çoğunluğuna ulaşamaması, bir hükümet kurma yolunu tıkıyorken, koalisyon kurulması gerekliliği doğuyor. Solun, oyların yüzde 9'unu toplayan Teknokrat Başbakan Mario Monti'nin çatısında birleşen merkez parti koalisyonuyla ittifaka girmesi halinde de çoğunluğu sağlayamayacakları ortaya çıkıyor. Bu nedenle, merkez sağ ile bir koalisyona gidilmesinin zorunluluğu eldeki ihtimallerden. PD'den üst düzey bir yetkili ise, yeniden seçime gidilmesinin siyasi krampa çare olabileceğini söyledi.