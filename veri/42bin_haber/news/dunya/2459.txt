AB tartışması kızışıyor
 
 CDA lideri Sybrand van Haersma Buma, bazı alanlarda karar yetkisinin Brüksel yerine ulusal hükümete devredilmesi gerektiğini söyledi. Basın özgürlüğü, çevre, emeklilik, göçmenlik ve aile birleşimi konuları ile küçük ölçekli inşaat alım projeleri ve işletmelerde kadın kotası gibi alanlarda Hollanda’nın yetki sahibi olmasını isteyen CDA lideri, bunun AB karşıtı olarak değerlendirilmeyeceğini ifade etti.
  
 CAMERON'A HAK VERİYOR 
 
 AB üyeliği konusunda referanduma gidilebileceği yönünde açıklamada bulunan İngiltere Başbakanı David Cameron’a hak verdiğini söyleyen Buma, eski Avrupa’ya dönüş yapılmasını istedi. Halen AB yanlısı olduğunu, Hollanda’nın ekmeğini Avrupa'da kazandığını belirten Buma, "AB bizim geleceğimiz, bu çok önemli. Ama şu anda AB;de olan bazı yetkiler ulusal hükümete devredilebilir" diye konuştu. 
 'AB KARŞITI KAMPA HOŞGELDİN' 
 
 Avrupa’nın özellikle ekonomi alanında birlikte hareket etmesi gerektiği üzerinde duran CDA lideri, ancak bu şekilde dünyada rekabet edilebileceğini ifade etti.
 CDA liderinin söz konusu görüşleri siyasi çevrelerde farklı tepkilere yol açarken, AB karşıtı tutumuyla tanınan aşırı sağcı Geert Wilders ise Buma’ya, "AB karşıtı kampa hoş geldin" dedi. Geçen dönem iktidar ortağı olan CDA, şimdiye kadar daha çok AB yanlısı görüşleriyle biliniyordu.
  