Asil Nadir'e sağlanan adli yardım 1 milyon sterlinden fazla
İngiltere'de zimmetine para geçirmekten suçlu bulunan ve hapsedilen Kıbrıslı Türk iş adamı Asil Nadir'e sağlanan adli yardımın 1 milyon sterlini geçtiği açıklandı.
İngiltere Adalet Bakanı Chris Grayling, herkesin savunma hakkının olduğunu ancak bazı ceza davalarında harcanan paraların çok fazla olduğunu kaydetti.

71 yaşındaki Nadir, İngiltere'deki yasal sürecin ardından geçen yıl Ağustos ayında 1980'li yıllarda sahibi olduğu Polly Peck şirketinden zimmetine 28,8 milyon sterlin geçirmekten suçlu bulunmuş ve 10 yıl hapis cezasına mahkum edilmişti.

Nadir, hakkındaki yasal süreçte İngiltere'de yasal temsiliyet için verilen adli yardımdan faydalanmıştı. Bu yardım çerçevesinde avukatlara verilen ücreti devlet karşılıyor.