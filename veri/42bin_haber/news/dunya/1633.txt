Merkel devlet medyasını ikaz etti
Almanya Başbakanı Angela Merkel, devlet kanalları ARD ve ZDF’ye, halktan ‘GEZ’ adıyla alınan Radyo Televizyon Vergisi’ne gelen tepkileri ciddiye alması ikazında bulundu.
 Giderler konusunda da ‘ölçülü’ davranılması gerektiğini belirten Merkel, ancak genel itibariyle GEZ’in yeniden düzenlenerek 1 Ocak tarihinden itibaren “Mecburi Radyo-Televizyon Vergisi” uygulamasına geçilmesini doğru bulduğunu söyledi.
 Türk kamuoyunda adı ‘Deli Dumrul Vergisi’ne çıkan GEZ vergisine yönelik eleştiriler Başbakan Angela Merkel’e soruldu. Yarın yapılacak Aşağı-Saksonya eyalet seçimleri öncesi Osnabrücker Zeitung gazetesinin sorularını cevaplayan Hıristiyan Demokrat Birlik Partili (CDU) Başbakan Merkel, bu vergiye yönelik eleştiri ve tepkilerin dikkate alınması gerektiğini belirtti. Devlet kanalları ARD ve ZDF’yi ikaz eden Merkel, “Bu vergiyle ilgili küçük da olsa haklı tepki söz konusu olduğunda bunun ciddiye alınması ve ilgilenilmesi gerek. Ayrıca toplanan parayı sorumluluğun bilincinde olarak harcamakla mükellefiz.” dedi.
 Yılbaşından beri geçerli olan “Mecburi Radyo-Televizyon Vergisi” uygulamasını doğru bulduğunu sözlerine ekleyen Merkel, medya kullanım tarzının çok değiştiğini, radyo ve televizyonlara bilgisayar ve cep telefonları eklendiğini, bu aletlerle de kamusal radyo-televizyon kanalların sunduğu hizmetlerden yararlanıldığını dile getirdi.
 Vergi yüzünden mağdur olduklarını söyleyen vatandaşlar kendilerine sorulmadan hesaplarından para çekilmesi, yakınları ve akrabalarının vefat etmesine rağmen fatura gönderilmesi aynı evde ikamet etmelerine rağmen iki ayrı fatura gelmesinden yakınıyor.
 KRİZE RAĞMEN BÜYÜME
 Öte yandan Alman ekonomisinin büyüme oranının 0,4 olarak belirlenmesiyle ilgili Merkel, Almanya’nın genel itibariyle krizi iyi idare ettiğini, ülkenin rekabet etme gücünü koruması için Almanların her gün çaba sarf etmesi gerektiğini belirtti.
 Eyalet seçimlerinde ikinci oylarının hükümet ortağı Hür Demokrat Parti’ye (FDP) verilmesi konusunda Merkel, “Her seçim kampanyasında olduğu gibi herkes kendi partisi için mücadele ediyor” diye konuştu. Merkel, hedeflerinin Hıristiyan-Liberal hükümetinin devamı için CDU’yu olabildiğince güçlü yapmak olduğunu sözlerine ekledi.