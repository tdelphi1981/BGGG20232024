Papa son kez pazar ayinini yönetti
28 Şubat itibarıyla papalıktan ayrılacağını açıklayan 16. Benediktus, son kez Vatikan'da pazar ayinini yönetti. Ay sonunda görevinden feragat edecek olan Katoliklerin ruhani lideri Papa 16. Benediktus, geleneksel Pazar duası olan Angelus'u son kez gerçekleştirdi. 

İnananlara seslenen Papa, “Tanrı beni dua etmeye ve meditasyona çağırıyor" dedi. 

Papa 16. Benediktus, Aziz Peter Meydanı'nı tıka basa dolduran yüz bine yakın kişiye, Vatikan'daki ofisinin penceresinden seslendi. 

Uzun alkış alan duasında Papa, görevini bırakma kararına atıfta bulunarak, “Hayatımın bu anında, Efendimiz (Tanrı) kendimi daha fazla dua etmeye ve meditasyona adamaya çağırıyor. Ancak bu kiliseyi ter ettiğim anlamına gelmez. Aksine Tanrı beni bunun için çağırıyorsa bu, Kilise'ye aynı özveri ve sevgiyle faydalı olabileceğim içindir" diye konuştu.   

16. Benediktus, 28 Şubat'ta yerel saatle 17.00'da Vatikan'ı bir helikopterle terk ederek, Roma yakınlarındaki Papalık yazlık ikametgahı Castel Gandolfo'ya çekilecek. 

Bunun öncesinde ise, Çarşamba günü Genel Kabul Günü nedeniyle yine aynı meydanda yüz binlerce kişiyi selamlayacak.