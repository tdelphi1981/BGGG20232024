'Türkiye'nin tuzağına düşmeyelim'
KYB Genel Sekreteri Murad: "Türkiye'nin tuzağına düşmemek için uyanık olmamız gerekiyor" dedi.
 IRAK Devlet Başkanı Celal Talabani'nin lideri olduğu Irak Kürdistan Yurtseverler Birliği (IKYB) Merkez Komitesi Genel Sekreteri Adil Murad, Erbil- Bağdat arasında yaşanan krizde Türkiye'nin sergilediği tutumun İran Şahı'nın politikalarına benzediğini ileri sürerek, "Kürtler, Irak merkezi hükümetiyle sorunlarını Şiilerle ve Maliki ile diyalog yoluyla çözmelidir. Çünkü savaşın onlara hiçbir faydası olmayacaktır. Yeniden bölgesel güçlerin, özellikle de Türkiye'nin tuzağına düşmemek için uyanık olmamız gerekiyor" dedi.
 'Denge Azad' adlı internet sitesinde yer alan habere göre Süleymaniye'de bir haber kanalına konuşan IKYB'nın Merkez Komitesi Genel Sekreteri ve eski Bağdat temsilcisi Adil Murad, Türkiye'nin Bağdat karşısında Bölgesel Kürt Yönetimi'ne yönelik politikalarını, geçmişte İran Şahı'nın politikalarına benzetti. Adil Murad, Kürtlerin Irak merkezi hükümetiyle sorunlarını Şiilerle ve Maliki ile diyalog yoluyla çözmesi gerektiğini ifade ederek, "Çünkü savaşın onlara hiçbir faydası olmayacaktır. Yeniden bölgesel güçlerin, özellikle de Türkiye'nin tuzağına düşmemek için uyanık olmamız gerekiyor" diye konuştu.
 'TÜRKİYE'NİN SİZİ ALDATMAMASI İÇİN DİKKATLİ OLUN'
 Türk yetkililerin günümüzde uyguladığı politikaların, geçmişte İran Şahı'nın politikalarına çok benzediğini ileri süren Adil Murad şu görüşü savundu:
 "Şah da o dönemde Kürtlerin Bağdat'la anlaşmasına izin vermedi ve Kürtlere bir devlet kurma sözü verdi. Ancak, Bağdat'la anlaştıktan sonra Kürtlere ihanet etti. Şimdi de Türkiye'nin sizi aldatmaması için dikkatli olmak zorundasınız, onlar gidip Bağdat'la anlaşır ve şimdiye kadar elde ettiğimiz tüm kazanımları kaybederiz."
 DHA