Güney Kore, yarın sandık başına gidecek
Güney Kore'de halk, yarın yeni devlet başkanını seçmek üzere sandığa gidecek. Güney Kore Devlet Başkanı Lee Myung-bak'ın görev süresi sona ererken, devlet başkanlığı için 6 adayın bulunduğu belirtiliyor. İktidar ve ana muhalefet partisi adaylarının ön planda olduğu gözlenirken, diğer 4 adayın ise mensup olduğu herhangi bir parti bulunmuyor.
 İktidardaki Seanuri Partisi'nin adayı, darbe ile 19 yıl boyunca ülkeyi yöneten Tümgeneral Park Chung-hee'nin kızı, Park Geun-hye. Park, babasının yönetimi sırasında yaşananlardan dolayı halktan özür dileyerek, birçok seçmenin gönlünü almayı başardı. Muhafazakarların adayı olan Park, önceki seçimlerde "parti tabanı kadın adaya oy vermez" endişesi ile partisi tarafından elenmiş; şimdiki Devlet Başkanı Lee Myung-bak aday olmuştu.
 Ana muhalefet olan Demokrat Parti'nin adayı ise Moon Jae-in. Aday Moon, görev süresi bittikten sonra hakkında çıkan tartışmalardan dolayı intihar eden eski Devlet Başkanı Roh Moo-hyun'un sağ kolu. Eski Devlet Başkanı Roh'a yakınlığı ile kendi partisindeki rakipleri arasından kolayca sıyrılan Moon, aynı taktikle devlet başkanlık sarayı Mavi Köşk'e girmeyi hedefliyor.
 Japonya'daki seçimlerden sonra dünya kamuoyu Güney Kore'deki sandık sonuçlarına odaklandı. Güney Kore'deki seçim sonuçlarına göre Kuzeydoğu Asya'daki dengelerin değişeceği ön görülüyor. Kuzey Kore'nin devlet yayınlarında, seçimleri Demokrat Parti'nin kazanması halinde yeniden birleşme görüşmelerinin başlayabileceği belirtildi.
 Öte yandan Demokrat Parti'nin kazanması ile muhafazakarların başa geçtiği Japonya ile ikili ilişkilerin bozulmasından endişe ediliyor.
 CİHAN
  