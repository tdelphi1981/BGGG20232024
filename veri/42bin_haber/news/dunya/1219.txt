Berlusconi: "Telefonu Erdoğan'ın yüzüne kapatamazdım"
Silvio Berlusconi, 2009'daki NATO Zirvesi'ne gelişinde Angela Merkel'i bekletmesinin nedenini, Başbakan Erdoğan'la telefon görüşmesi olarak açıkladı. İtalya'nın eski başbakanı Silvo Berlusconi, katıldığı bir TV programında, 2009 yılındaki NATO zirvesinde kendisini karşılamak için bekleyen Merkel'i bekleterek, ülkesini küçük duruma düşürdüğünün hatırlatılması üzerine, "Sevgili dostum Tayyip Erdoğan'la konuşuyordum. Telefonu yüzüne nasıl kapatırdım?" dedi.

Silvio Berlusconi iktidarı döneminde, tartışma programı hazırladığı RAI kanalından kovulmasına yol açtığı öne sürülen, ezeli düşman olarak bellediği Michele Santoro'nun, LA 7'deki 'Servizio Pubblico' adlı programına katıldı. İtalyanların günlerdir merakla beklediği, hatta 'Acaba Berlusconi kaçıncı dakikada programı terk edecek' bahsine tutuştuğu programda adeta Berlusconi şov yaşandı. 

24-25 Şubat'taki seçime ilişkin yürüttüğü kampanyayı anlatan Berlusconi'nin, önceki 4 iktidar dönemindeki icraatları şiddetle eleştirilirken, yaptığı sorumsuz hareketlerle İtalya'nın imajını da zedelediği hatırlatıldı. Nisan 2009'da Almanya'da düzenlenen NATO Zirvesi de bunlardan biriydi.  Almanya ve Fransa'nın ortaklaşa düzenlediği zirve sırasında konukları karşılama görevi Angela Merkel'e düşmüştü. Aracından inen Berlusconi, elini sıkmak için kendisini bekleyen Merkel'e yönelmek yerine, çalan telefonunu cevaplamayı tercih etti. Merkel şaşkına dönerken, karşıladığı diğer liderlere de kendisini uzun süre bekleten Berlusconi'yi göstererek, alay konusu haline getirdi. Merkel'e saygısızlık ve gaf yapmakla suçlanan Berlusconi, daha sonraki günlerde, telefonda kendisini bir saat kadar tutan kişinin Başbakan Recep Tayyip Erdoğan olduğunu açıklamıştı. 

Erdoğan: "Halkımın önünde beni gözüyaşlı mı bırakmak istiyorsun?"

Dün akşamki programda da bu konuda üzerine giden gazeteci Santoro'ya, "Çukur kazıyorsun, ancak detaylar kürekte gizli" diye sert çıkışta bulunan Berlusconi, o gün yaşananları şöyle aktardı: 

"Oğlunun düğününe de katıldığım, sevgili dostum Tayyip Erdoğan'la konuşuyordum. Danimarka Başbakanı Rasmussen'in NATO Genel Sekreterliğine adaylığına bir tek o karşı çıkıyordu ve onu ikna etme görevi, dostu olarak bana verilmişti. Önceki gün de 4 saat süren bir telefon görüşmesi yapmıştık. Ne diyordu Erdoğan? 'Silvio, beni halkımın önünde gözü yaşlı mı bırakmak istiyorsun. Rasmussen'in adaylığını kabul etmediğimi açıklamıştım.' O an ne kadar zorlandığımı anlatamam. Erdoğan bir gece düşündü ve ertesi sabah beni arayarak, adaylığı kabul ettiğini aktardı. Nitekim Merkel, o telefon görüşmesinden dolayı bana teşekkür etti."