'İyi ki Erzurum'a, Diyarbakır'a Trabzon'a gitmemiş'
CHP Genel Başkanı Kemal Kılıçdaroğlu, ''Siyasetçiyi sorunları çözen, önceden tahmin edip bugünden önlemleri alan kişi olarak konumlandırırsak, buna göre seçimimizi yaparsak bu ülkenin geleceği çok parlaktır'' dedi.
 Kemal Kılıçdaroğlu, Genç Turizmciler Derneği ve ''turizmtrend.com'' işbirliğiyle Lütfi Kırdar Uluslararası Kongre ve Sergi Sarayı'nda düzenlenen Turizm Trendleri Zirvesi'ne katıldı.
 Kılıçdaroğlu burada yaptığı konuşmada, bir siyasetçinin, devlet adamının ve bürokratın ''geleceği görmeden, tahmin etmeden günlük kararlar alması kadar yanlış bir şey olmadığını'' belirterek, zirvede yapılan konuşmalardan kendisinin de yararlandığını ifade etti. İnsanoğlunun, avcılıktan tarım toplumuna, tarım toplumundan sanayiye, 20. yüzyılın sonlarında ise bilgi toplumuna geçtiğini anlatan Kılıçdaroğlu, sözlerini şöyle sürdürdü:
 ''Bilgi toplumu, insan beyninin en stratejik ürünü olduğu gerçeğini ortaya koyuyor. Katma değeri yüksek, ürünler üretmek... Bilgiyi, teknolojiyle beslemek, bilgiyi insan kültürüyle beslemek, bilgiyi insana, dünyaya anlatmak, dünyaya tanıtmak... Bütün bu çabaları ortaya koyan bir sözcük var; merak. ABD'lilerin Mars'a gönderdikleri uzay aracının adı da 'Merak'. Adem'in elmayı yemesinin temelinde de merak yatar. İnsanoğlu merak ettiği sürece, beklentileri olduğu sürece toplumun gelişmesine önemli katkılarda bulunmuştur. Turizmin doğması da aslında merakın sonucudur. İnsanoğlu sadece kendi ailesini, sadece kendi komşularını, çevresini değil dünyayı da merak ediyor. O meraklarla yola çıktı dünyada. Baktığınızda büyük keşiflerin arkasında da merak vardır. Mesele şu; merak edeceğiz, güzel. O merak edilen olgulardan yola çıkarak, gelirimizi nasıl artıracağız, insanoğlunun merak ettiği alanı ona nasıl sunacağız? Turizmin temel görevlerinden birisi bu.''
 -Çinli bilge örneği-
 ''Klasik politikacının'' sorun yaratan, sorunlardan beslenen, ''devlet adamı kimliğini üstlenen politikacının'' ise sorunları önceden gören ve çözen kişi olduğunu kaydeden Kılıçdaroğlu, şöyle devam etti:
 ''Çinli bir bilgeden bir anı anlatmak isterim... Der ki, 'Biz üç kardeştik. Üçümüz de doktorduk. En büyük kardeşimiz hasta geldiği gün tedavi ederdi. Öldüğü zaman yeni bir hasta gelinceye kadar kimse öldüğünün farkında bile olmadı. İkinci bir kardeşimiz hasta geldi, tedavi etmedi. Mahalleye yayıldı, tedavi etmedi. Eyalete yayıldı, tedavi etti. Öldüğü zaman bütün eyalet arkasından ağladı. En küçük kardeşimiz hasta geldi tedavi etmedi, eyalete yayıldı, tedavi etmedi. Bütün Çin'e yayıldı, tedavi etti. Öldüğü zaman Çin onu ulusal kahraman ilan etti. Hangisi doğru? Büyük ağabeyin yaptığı doğru. Hastayı geldiği zaman tedavi edecek insanları büyük sorunlarla karşı karşıya bırakmayacaktı. Siyasetçiyi de sorunları çözen, önceden tahmin edip bugünden önlemleri alan kişi olarak konumlandırırsak, buna göre seçimimizi yaparsak bu ülkenin geleceği çok parlaktır.''
 Sorunları, işin içindeki kişilerle ''bizzat oturarak'' konuşmanın büyük önem taşıdığını ifade eden Kılıçdaroğlu, sivil toplum kuruluşlarının da bu konuda önemli olduğunu söyledi.
 CHP Genel Başkanı Kemal Kılıçdaroğlu, ''Uygarlıkların beşiği bir Anadolu var, yeterince tanıtamıyoruz. Üst gelir gruplarını çekebilirsek, kültür turizminin öne çıkmasını sağlayabilirsek, Türkiye gerçekten de bir marka olabilir'' dedi.
 Kemal Kılıçdaroğlu, Genç Turizmciler Derneği ve ''turizmtrend.com'' işbirliğiyle Lütfi Kırdar Uluslararası Kongre ve Sergi Sarayı'nda düzenlenen Turizm Trendleri Zirvesi'nde yaptığı konuşmada, Türkiye'nin dünyada en çok turist çeken 6. ülke olmasına karşın, turistlerin Türkiye'ye yeterli döviz bırakmadığını söyledi.
 Kılıçdaroğlu, ''Turistlerin geldiği ama en az para bırakılan ülkeyiz. Paris'teki bir-iki yıldızlı otellerde, bizim beş yıldızlı otellerin fiyatları var. Bütün oteller doludur. 3 büyük imparatorluğa başkentlik yapmış İstanbul'u, Mardin'i, Şanlıurfa'yı, Adıyaman'ı, Trabzon'u, Anadolu'yu, Orta Anadolu'yu düşünün, Hititleri düşünün... Baktığınız zaman uygarlıkların beşiği bir Anadolu var, yeterince tanıtamıyoruz. Üst gelir gruplarını çekebilirsek, kültür turizminin öne çıkmasını sağlayabilirsek, Türkiye gerçekten de bir marka olabilir'' diye konuştu.
 Turizmin ancak barış ikliminde gerçekleşebileceğini vurgulayan Kılıçdaroğlu, sözlerini şöyle sürdürdü:
 ''Turizmin önemli noktalarından birisi, barıştır, hoşgörüdür, sevgidir, dinlemektir, merakını gidermektir ama asla ve asla savaş değildir. İnsanoğlu turizmi merak edebilir, doğayı, kültürü, sağlığı, tarihi, çevreyi, ama insanoğlu savaşı merak etmez. O nedenle turizmin gelişmesini, büyümesini istiyorsak, savaşlardan uzak durmalıyız. Bu da sadece siyasetçi olarak görüşüm değil, olmamalı da zaten. Bu, ülkesini seven, insanı seven, onun düşüncelerine saygı duyan herkesin ortak paydası olmak zorundadır. O nedenledir ki, Mustafa Kemal Atatürk 'Zorunlu olmadıkça savaş cinayettir' demiştir. Zorunlu olmadıkça savaş hep gözyaşı getirmiştir. Hiç kimse savaştan karlı çıkmamıştır. Barış varken niçin savaş? Dostluk varken niçin savaş? Hoşgörü varken niçin savaş?
 Anadolu topraklarına bakalım; hümanizm buradadır. Mevlana, Hacı Bektaş-ı Veli, Karacaoğlan, Neşet Ertaş, Pir Sultan Abdal buradadır. Baktığınızda Anadolu coğrafyası hümanizmadır. Bu coğrafyayı dünyaya tanıtmamız lazım. Kültürümüzü tanıtmamız lazım. Tanıtabilirsek, zaten kültür için gelenler, cepleri dolu olanlardır. Geleceklerdir, Türkiye'yi anlayacaklardır, insanımızı anlayacaktır.''
 -''İyi ki Erzurum'a, Diyarbakır'a Trabzon'a gitmemiş''-
 CHP Genel Başkanı Kılıçdaroğlu, dün, Norveç Parlamento Başkanı Dag Terje Andersen ve beraberindeki heyetle bir araya geldiklerini anımsatarak, Andersen'in bu ziyarette kendisine, ''Her ülkede mutlaka iktidar vardır ama demokrasilerde muhalefet vardır. O nedenle sizinle Türkiye ile ilgili konuşmak istiyorum'' dediğini aktardı.
 Ziyarette daha önce Türkiye'yi turist olarak ziyaret eden bir milletvekilinin ''Türkiye'ye geçen yıl geldim ama sokaklarda hep erkekleri gördüm. Niçin kadınlar yok?'' sorusunu yanıtlamakta zorlandığını belirten Kılıçdaroğlu, şöyle konuştu:
 ''Kendisine 'Turist olarak nereye gittiniz?' diye sordum. 'Alanya'ya gittim' dedi. Alanya'da erkek egemen bir toplum görüyorsa, iyi ki Erzurum'a, Diyarbakır'a, Trabzon'a, başka yerlere gitmemiş. Salonda çok sayıda kadın görüyorum. Kadınların iş yaşamına girmeleri, katılmaları, çalışmaları, emek harcamaları bizim için zorunluluktur. Kadın, erkeğiyle beraber, erkek kadınıyla beraber, ortak yaşam mücadelesi veriyoruz zaten. Karadenizli kadın, son derece güçlüdür. Tuttuğunu koparır, çalışkandır, dirayetlidir. Aslında kadınlarımız çalışkandır. Onlar iş hayatına, özellikle de turizme, daha fazla girmek zorundadırlar. Onların el attığı alanın, daha hızlı büyüdüğünü görüyoruz.''
 CHP'nin son kurultayında, yüzde 33 oranında cinsiyet kotası getirdiklerini kaydeden Kılıçdaroğlu, bunun Avrupa'da bile pek çok partide olmadığını söyledi.
 Kadınların ve gençlerin daha fazla siyasete girmesi gerektiğini belirten Kılıçdaroğlu, sorunların çözümünü, siyaset kurumunun sorunlara yaklaşımının sağlayacağını belirterek, sorunu yaşayanların siyasete ilgi göstermelerinin önemli olduğunu söyledi.
 Kemal Kılıçdaroğlu, konuşmasının ardından, oturum sonuna kadar toplantıyı izledi.
 AA