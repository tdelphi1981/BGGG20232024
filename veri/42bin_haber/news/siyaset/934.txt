CHP ve İş Bankası'na 1 milyar dolarlık dava
Atatürk'ün manevi kızı Ülkü Adatepe'nin çocukları, annelerinin vasiyetname gereği alması gereken miras payını almadığı iddiasıyla Cumhuriyet Halk Partisi (CHP) ve İş Bankası'na 1 milyar dolar talepli ihtarname çekti.

1 Ağustos 2012'de geçirdiği trafik kazasında yaşamını yitiren Atatürk'ün manevi kızı Ülkü Adatepe'nin çocukları Ahmet Kemal Doğançay ile Ali Kemal Doğançay, annelerinin Atatürk'ün vasiyetindeki son mirasçısı olduğunu belirttiler. Adatepe'nin çocukları, annelerinin vasiyette belirtilen miras payını alamadığını iddia etti.

Doğançay kardeşler bugün İş Bankası ve CHP'ye ihtarname göndererek 1 milyar dolarlık alacağın ödenmesini talep etti.

Doğançay kardeşlerin avukatları, CHP ve İş Bankası'na konuya ilişkin dava açmaya da hazırlanıyor.

Çekilen ihtarname ve açılacak olan davayla ilgili Adatepe'nin oğlu Ahmet Kemal Doğançay'ın 30 Ocak'ta basın açıklaması yapacağı da duyuruldu.