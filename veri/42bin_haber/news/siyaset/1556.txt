Erdoğan'ın gösterdiği kafataslarının hikayesi
Başbakan Erdoğan'ın bugünkü konuşmasında gösterdiği fotoğraflar Ankara Üniversitesi Antropoloji Bölümü'nde çekilmiş. Bölümde Anadolu'dan toplanan 64 bin kafatası incelenmiş. Fotoğrafların yer aldığı "Türk Antropoloji Enstitüsü Tarihçesi" kitabını Enstitü'nün ilk başkanı Şevket Aziz Kansu yazmış.
Başbakan Recep Tayyip Erdoğan, bugünkü konuşmasında Türk Antropoloji Enstitüsü'nün hazırladığı bir kitapta yer alan ve raflarda yüzlerce kafatasının bulunduğu bir fotoğrafı gösterdi. Kadın ve erkekler üzerinde ölçümler yapıldığını söyleyen Erdoğan, "10 ayrı bölgede kafatasları ölçülmüş. Bizim millet tarifimiz bu olabilir mi?" diye konuştu.

Başbakan Erdoğanın grup konuşmasında gösterdiği kitabı yayımlayan Türk Antropoloji Enstitüsü, Cumhuriyetin ilanından iki yıl sonra bizzat Atatürk'ün talimatı üzerine 1925 yılında İstanbul Darülfünunu Tıp Fakültesi bünyesinde "Türkiye Antropoloji Tetkikat Merkezi" adı altında kuruldu. Başkanlığına da Şevket Aziz Kansu getirildi.

Enstitü, 1925 yılının Ekim ayında "Türk Antropoloji Mecmuası" adlı dergi çıkardı ve 1939 yılına kadar 22 dergi yayınlandı. 

Şevket Aziz Kansu, Fizik Antropoloji alanında doktora yapmak üzere 1927'de Paris'e gitti. Kansu, Ecole Pratique des Hautes Etudes'de Prof. George Papillaut'nun yanında doktorasını tamamladı ve Diplome des Sciences Anthropologiques sertifikasını alarak 1929'da Türkiye'ye döndü.

1933 yılında İstanbul Darülfünununun İstanbul Üniversitesi'ne dönüştürülmesiyle, Antropoloji Enstitüsü İstanbul Üniversitesi Fen Fakültesi'ne nakledilmiştir ve Türk Antropoloji Enstitüsü adı altında faaliyetlerine devam etmiştir.

1935 yılında Ankara'da Dil ve Tarih-Coğrafya Fakültesi'nin kurulmasına karar verildikten sonra, Antropoloji Kürsüsü Ankara Evkaf Apartmanı'na taşınmış ve DTCF binası tamamlandıktan sonra bu fakülteye taşındı. 1962 yılında Türk Antropoloji Enstitüsü yerine, "Antropoloji Bilimleri Araştırma Enstitisü" kuruldu. 1964 yılından itibaren, Türk Antropoloji Mecmuası'nın devamı niteliğindeki Antropoloji Dergisi çıkarılmaya başladı. 1964-1998 yılları arasında 13 sayı yayınlandı.

64 BİN KAFATASI İNCELENDİ
Başbakan Erdoğan'ın konuşmasında gösterdiği "Türk Antropoloji Enstitüsü Tarihçesi" kitabını 1940 yılında Şevket Aziz Kansu kaleme aldı.

Fotoğrafların çekildiği Ankara Üniversitesi Antropoloji Bölümü'nde Anadolu'dan mezarlar açılarak toplanan 64 bin kafatası incelendi.

ŞEVKET AZİZ KANSU KİMDİR?
1923 yılında İstanbul Tıp Fakültesinden mezun olan Şevket Aziz Kansu, 1927-1929 yılları arasında Paris'te Tıp ve Antropoloji ihtisası yaptı.

1929 yılında Antropoloji doçenti olan Kansu, Ankara'da 2-11 Temmuz 1932 tarihleri arasında toplanan Birinci Türk Tarih Kongresinden sonra Atatürk tarafından Türk Tarih Kurumu asıl üyeliğine seçildi, 1934 yılında profesör oldu.

1935'te Ankara Üniversitesi Dil ve Tarih Coğrafya Fakültesine Antropoloji Profesörü olarak görev aldı. 1944 yılında Ordinaryüs profesörlüğe yükseltilen Kansu, 1942-1944 yılları arasında aynı fakültede dekanlık yaptı ve 1946 yılında kurulan Ankara Üniversitesi'nin ilk rektörü seçildi.

28 Nisan 1962-21 Nisan 1973 tarihleri arasında Türk Tarih Kurumu Başkanlığı yaptı.

Birçok Türk ve yabancı dergilerde tebliği ve araştırmaları yayımlanan Ord. Prof. Dr. Kansu 1983 yılında vefat etti.

BUĞDAY RENKLİ, BAZEN MAVİ GÖZLÜ VE KUMRAL...
Zaman gazetesi yazarı Hilmi Yavuz, 1932 yılında yapılan Birinci Türk Tarih Kongresinde konuşan Kansunun konuşmasını şöyle aktardı:

"Anadolu, brakisefal buğday renkli veyahut beyaz, güzel, bazen mavi gözlü ve kumral bir ırk tarafından iskan edilmiştir. Bu ırk Orta Asyadan geliyor.

Bendeniz, Anadoluda gezdiğim zaman ne kadar saf, güzel velut Türk ırkına tesadüf ettim. Aldığım ölçüler, morfolojik karakterler, bu kanaatimi sarsılmaz imana dönüştürdü."