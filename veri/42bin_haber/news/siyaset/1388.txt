Soylu: Türkiyenin hedefi, modern demokratik devlete ulaşmak
AK Parti Genel Başkan Yardımcısı Süleyman Soylu, Türkiye'nin kendine ait hedefleri olduğunu belirterek, "Hedefleri de şu; modern demokratik devlete ulaşmak istiyor. Bu ülkede insanların temel hak ve hürriyetler dahil olmak üzere evrensel hukuk ve evrensel demokrasi normlarında ne varsa, Türkiye'de, ona ulaşmaya yönelik bir hedefi vardır. AK Parti ve Türkiye'nin toplam olarak da böyle bir hedefi söz konusudur." dedi.
AK Parti Genel Başkan Yardımcısı Süleyman Soylu, partisinin Bolu il teşkilatının gerçekleşritdiği 'Siyaset Akademisi'nin açılış programına katılmak üzere Bolu'ya geldi. Burada Bolu Belediye Başkanlığı'nı ziyaret eden Soylu, gazetecilerin sorularını cevapladı. 
Referandumda, Türkiye'de 26 maddenin değiştiğini ve milletin yüzde 58'inin referandumda 'Evet' dediğini belirten Soylu, o günden bugüne kadar Türkiye'de birçok şey değiştiğini kaydetti. Soylu, şöyle devam etti:

"TÜRKİYE'NİN ZİHNİYETİ DEĞİŞTİ"

"Esas itibariyle Türkiye'nin zihniyeti değişmiştir. Yine esas itibariyle yargı kendi konumuna oturmuştur. Yargı, Türkiye'de bir şekilde imtiyazlıların yargısı, güçlülerin yargısı, üstünlerin hukuku olmaktan bir şekilde kaybolmuştur. Dün Ankara'da kendi dosyaları için kamp kuranların Ankara'da kamp kurmalarına gerek kalmamıştır. Referandun sonrası, Türkiye'de hakkın, hukukun, adaletin daha fazla olduğu bir süreç gerçekleşmiştir. Türkiye'de tutuklu ve hükümlü sayısı cezaevlerinde elliye elliydi. Bugün özellikle referandumdan sonra bu oran yüzde 23'lere kadar düştü. En son Adalet Bakanlığı'nın gönderdiği oranları içerideki tutuklu oranlarını açıklıyorum. Ben anayasa referandumunda dolaşırken o gün tutuklu ve hükümlü sayılarını söyledim. O gün hayır diyenler, bugün oranın azalmasına rağmen sadece kendi zihniyetindeki insanlar bir şekilde bundan etkileniyor diye manipüle ederek, itiraz ediyorlar. Her zaman yaptıkları anlayışı, değerlendirmeyi, istismarı bugün de gerçekleştirmektedirler. Onlar için vatandaş Ahmet, Mehmet, taksici Selami, Ayşe Teyze önemli değil. Kendi sınıflarından biri, eğer bu uzun tutuklulukla karşı karşıya kaldığı zaman onlar için kıyamet günüdür. Bizler için vatandaş Ahmet, Aydın Mehmet, iş adamı esnaf öyle işsiz öğrenci önemlidir. Rakamlar çok nettir. Burada son Adalet Bakanlığı'nın gönderdiği 31 Aralık 2012 itibariyle 373 ceza ve infaz kurumunda 104 bin 313 hükümlü, 31 bin 707 tutuklu var." dedi.