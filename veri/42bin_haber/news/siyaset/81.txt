BM Yeniden yapılanmalı
Bali Demokrasi Forumu'nda konuşan Erdoğan, 'Dünya 5 daimi üyenin iki dudağının arasına bırakılamaz' dedi ve BM'nin yeniden yapılandırılması gerektiğini vurguladı
 Endonezya'da düzenlenen 5. Bali Demokrasi Forumu'na katılan Başbakan Tayyip Erdoğan, Birleşmiş Milletler (BM) Güvenlik Konseyi sistemini sert bir dille eleştirdi. Forumun ikinci oturumunda kürsüye çıkan Erdoğan, 'Dünya 5 daimi üyenin iki dudağının arasına bırakılamaz. Eğer tüm dünyayı 5 daimi üyenin iki dudağı arasına bırakacak olursak işte burada insanlık her geçen gün kan kaybeder' dedi. 
 BM NEREDE ACABA?
 Özellikle Suriye konusu üzerinden uluslararası topluma sert mesajlar yönelten Erdoğan, 'Uçaklardan atılan bombalarla insanlar öldürülüyor. BM nerede acaba? BM 5 tane daimi üyenin iki dudağının arasından vereceği karara bağlı. Bunun için biz BM'nin tüm insanlığın hukukunu koruyacak, uluslararası toplumu ortak değerler ve adalet temelinde örgütleyecek şekilde yeniden yapılandırılması gerektiğini savunuyoruz. Güvenlik Konseyi'nde tüm insanlığın, tüm kıtaların, tüm inanç gruplarının temsilcilerinin bulunması lazım. BM'nin hem vizyonu hem de yapısı yenilenmek zorundadır' şeklinde konuştu.
 Demokrasi, insan hakları, hukukun üstünlüğü gibi kavramların artık belirli bir bölge ve gruplara değil, bütün dünyaya ait ortak değerler haline geldiğine dikkat çeken Erdoğan, 'Çünkü küreselleşme olgusu ekonomiden siyasete, sosyal hayattan kültüre kadar her alanda oyunun kurallarını kökten değiştirdi. Bu değişimin dinamiklerini doğru bir şekilde kavrayarak demokratik sistemlerimizi buna uyarlamak mecburiyetindeyiz' dedi. 
 DEMOKRASİ HERKESİN
 Gelişmiş Batılı ekonomilerin ve sosyal devlet modellerinin, küresel kriz karşısında ciddi şekilde sarsıldığının altını çizen Erdoğan, 'Demokratik yapılara güvensizliğin artması ve seçimlere katılım oranlarının düşmesi, aşırılık yanlılarının giderek tüm siyasi sistemleri etkileyecek güce ulaşmalarına yol açıyor. Bunun bir değerler krizine dönüşmemesi ve demokratik dokunun korunabilmesi  için toplumların demokrasiye olan inancının yükseltilmesi gerekiyor. Küresel değerlerden taviz vermeyen; etkin ve adil bir demokrasi  anlayışına ihtiyaç var' dedi.
 ErdoĞan, önümüzdeki yüzyılda küresel ekonomik ve stratejik dengenin Asya eksenli olacağını düşündüğünü belirterek, '21 yüzyılın Asya yüzyılı olacağı düşünülüyor' diye ekledi.
 Obama'yı arayıp tebrik etti
 Başbakan Erdoğan, yeniden ABD Başkanı seçilen Barack Obama'yı telefonla arayarak tebrik etti. Yaklaşık 10 dakika süren görüşmede Obama'nın birinci döneminde tesis edilen yakın çalışma ilişkisinin önümüzdeki dönemde de devam etmesi temennisinde bulunulduğu belirtildi.
 Ahmedinecad'la ayaküstü sohbet
 Başbakan Erdoğan foruma katılan Afganistan Devlet Başkanı Hamid Karzai, Avustralya Başbakanı Julia Gillard ve Tayland Başbakanı Yingluck Shinawatra ile ikili görüşmeler yaptı. Erdoğan programında olmamasına rağmen İran Cumhurbaşkanı Ahmedinecad'la da bir araya geldi. Foruma katılan liderlerin aile fotoğrafı çektirmesinden sonra Erdoğan ve Ahmedinecad yemek salonuna yürüyerek birlikte geçti. Yolda sohbet eden iki lider görüşmesini önce masanın başında daha sonra da yemek esnasında da sürdürdü. Sohbetin gündeminin Suriye olduğu iddia edildi. Başbakan Erdoğan, bugün Brunei Sultanlığı'na yapacağı resmi ziyaretin ardından yurda dönecek.
 CİHAN