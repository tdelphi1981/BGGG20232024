Komisyonda 'emzik' tartışması
Milli Eğitim Bakanlığı bütçesinin görüşüldüğü TBMM Plan Bütçe Komisyonunda, okula başlama yaşının 60 aya düşürülmesi nedeniyle tepki gösteren CHP'li milletvekilleriyle AK Partili milletvekilleri arasında "emzik, biberon" tartışması yaşandı.
 Plan ve Bütçe Komisyonunda Milli Eğitim Bakanlığı'nın bütçesinin görüşmeleri tartışmalı başladı.
 Görüşmelerinin başında CHP İstanbul Milletvekili Ferit Mevlüt Aslanoğlu ile bir sivil polis arasında tartışma yaşandı. Milli Eğitim Bakanı Ömer Dinçer salona gelmeden önce salon dışına çıkan Aslanoğlu, bu sırada bir polisin telsizden yapılan "salonda 4 afiş asılı" yönündeki anonsu duydu. Aslanoğlu bu polise, "Ayıp ayıp, nedir bu ya. Git yırt o afişleri bari" sözleriyle tepki gösterdi. Daha sonra komisyonda söz alan Aslanoğlu, "Burada bir polis gelmiş burayı kontrol ediyor telsizle 'afiş asmış' diye bilgi veriyor. Burası polis devleti değil. Bu ülkenin sorunlarını bazen sözle bazen görselle yapıyoruz. Hepimiz en iyisini istiyoruz. Bunlar sadece hatırlatmadır" dedi.
 Bütçe görüşmeleri bu gerginlikle başlarken, öncelikli gündem ve ana konu 4+4+4 eğitim sistemi oldu. CHP'liler sistemin erken yaşta çocukların okula başlatılması ve okulların fiziki durumlarını simgeleyen emzik ve biberonlarla salona geldi.
 CHP'li Aslanoğlu, komisyona biberon, emzik, önlük ile gelirken, oturduğu masaya "Bakanlık bütçesinde biberon, önlük ve emzik ödeneği var mı" yazısı astı. CHP'li milletvekillerinin sıraların arkasındaki duvara, önceki gün önce bazı gazetelere yansıyan Batman Sason'daki çadırda eğitim haberi asıldı.
 -"NEDİR BU GÖRÜNTÜ, SAYIN BAKAN?"-
 Bakan Dinçer, yerine geçmeden önce CHP'lilerle tokalaşırken, Aslanoğlu, "Sayın Bakan nedir bu görüntü" dedi. Dinçer,
 "Her gördüğünüze inanmayın, Sayın Aslanoğlu lütfen siz hiç inanmayın" dedi. Dinçer, bütçe konumuyla ilgili konuşma sırasında da konuya değinerek, haberin doğru olmadığını savunarak, söz konusu köyde, köylüler arasındaki rekabet nedeniyle böyle bir görüntünün yaşandığını ifade etti. Bakan Dinçer, "Taşımalı eğitime karar vermişiz. İçeride birileri kendi brandalarıyla birkaç çocuğu alıp istismar ederek düzmece haberler duyurdular. Bu tip haberlerin zamanı geçti.
 Benim umurumda bile değil. Eğitim sisteminin başarılı bir şekilde devam ediyor. Çamurun izi de kalmayacak" dedi.
 Görüşmelerin başlamasıyla tartışma CHP ve AK Partili milletvekilleri arasında devam etti. Aslanoğlu'nun biberon, emzik ve önlükleri göstererek konuşmak istemesi üzerine AK Partili Necdet Ünüvar, "Çocukça davranma. Yakışıyor mu? Bu kafayla devam et" dedi. Aslanoğlu, "Ne yakışmıyor. Ödenek koyun diyorum. Sen kendi kafanı kendine sakla. Çocukça kelimesini de geri alın" diye karşılık verdi.
 Komisyon Başkanı Lütfi Elvan "Bunun yolu yöntemi bu değil, sayın Aslanoğlu" diyerek Aslanoğlu'nu uyardı. Bu sırada söz alan AKP'li Ünüvar, "Hakaret olarak birşey demedim. 5 yaşında biberonla okula giden çocuk yok. 'Çocukça' kelimesini hakaret olarak aldıysanız özür diliyorum. Hakaret olarak söylemedim ama ben. Yapılan çocukça, ana muhalefete yakışmıyor" dedi.
 ANKA