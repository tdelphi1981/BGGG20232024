Davutoğlu'ndan Maliki'ye sert yanıt
Dışişleri Bakanı Ahmet Davutoğlu, Irak Başbakanı Nuri El Maliki'nin Türkiye ile ilgili sözlerine sert eleştirilerde bulundu. Maliki'nin 7 yıldır başbakan olduğunu hatırlatan Davutoğlu, zengin kaynaklara sahip olan ülkenin durumunun ortada olduğunu söyledi.
Dışişleri Bakanı Ahmet Davutoğlu, Mısır'ın başkenti Kahire'de İslam İşbirliği Teşkilatı (İİT) zirvesi çerçevesinde temaslarına devam ediyor. Davutoğlu, temasları çerçevesinde Türk gazetecilere açıklamalarda bulundu.

Davutoğlu, Irak Başbakanı Nuri El Maliki'nin Türkiye ile ilgili sözleri sorulması üzerine sert eleştirilerde bulundu. Davutoğlu, "Maliki, 7 yıldır ülkenin başbakanı. Bu süre içinde Irak'ın ekonomik kalkınma bakımından nereden nereye geldiği ortada. Dünyanın en zengin kaynaklarından birine sahip ülkede, başta Bağdat olmak üzere ülke genelinde niye hala kesintisiz elektrik yok? Bu soruyu kendisine sormalı. Niye Iraklı tüm liderlerle ihtilaf halinde. Belki her gün bir liderle çatışma halinde. Türkiye'nin bölgedeki etkisini ve katkısını Maliki takdir edecek düzeyde değil. Bu etkiyi ve katkıyı Filistin'e sorsun, Mısır'a sorsun. Hatta Irak sokaklarına sorsun." dedi. 

Türkiye'nin Irak için her zaman elinden gelen desteği vermeye çalıştığını belirten Davutoğlu, "Terör sorunuyla karşı karşıya kaldıklarında, hatta Suriye ile savaşın eşiğine geldiklerinde biz elimizden gelen katkıyı yapmıştık. Daha önce bizi bir barış elçisi olarak gören Maliki'nin son zamanlarda yaptığı açıklamalar ne kadar büyük bir tezat içinde olduğunu gösteriyor. Maliki ne derse desin Irak halkı ile aramızdaki dostluğa zarar veremez. Ne zaman bir terör saldırısı, ne zaman bir acı olduğunda Türkiye hemen yardıma koşmuştur. Maliki kendi başarısızlıklarını örtbas etmek için başka gündemler peşinde koşmamalı. Türkiye'nin dostluğunun kıymetini bilmeli." ifadelerini kullandı.

Irak Başbakanı Nuri El Maliki, Türkiye'nin Irak, Suriye ve Mısır eksenini ortadan kaldırmaya ve İsrail'in çıkarlarını korumaya çalıştığını iddia etmişti.