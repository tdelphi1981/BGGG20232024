Erdoğan: 'AB'nin Türkiye'ye ihtiyacı var'
 
 Başbakan Recep Tayyip Erdoğan, Çek Cumhuriyeti’nde İş Konseyi Toplantısı’nda konuştu. 
 
 Başbakan Erdoğan, "Bizler ortak bir coğrafyada yaşıyoruz. Sadece bunla kalmıyor ortak kültürü, ortak tarihi ve ortak kaderi paylaşıyoruz. Bu coğrafyada zorluklara karşı dayanışma içinde olmamız şarttır. Küresel finans krizi Türkiye’yi de Çek Cumhuriyetini de ciddi manada etkilemedi. Türkiye ve Çek Cumhuriyeti krizden asgari düzeyde etkilenen, en hızlı şekilde aşan, yollarına devam eden ülkeler oldular. Ancak çevremizdeki ülkelerde yaşanan olumsuzluklar bizim ülkelerimizi az da olsa etkiliyor. Örneğin İspanya’da İtalya’da Yunanistan’da diğer Avrupa ülkelerinde yaşanan olumsuzluklara kayıtsız kalmak bunların etkilerinden uzak kalabilmek mümkün değil" dedi. 
 '2012 İHRACATINDA TARİHİ BİR REKOR ELDE ETTİK'
  
 Erdoğan, "Avrupa’da yaşanan daralmanın sonuçlarına şahit olduk. Yeni pazarlar arayışı sayesinde 2012 ihracatında tarihi bir rekor elde ettik. 152 buçuk milyar Dolar’lık ihracat yaptık. Orta vadeli programlarımızı erkenden açıklayıp, uygulayarak, gerek mali disiplin ve  para politikalarındaki kararlılıkla krizin ülkemizi teğet geçmesini sağladık. Çek Cumhuriyeti’nin ekonomi alanında gösterdiği başarı gerçekten etkileyici" dedi. 
 'AB’NİN TÜRKİYE’YE İHTİYACI VAR'
  
 Başbakan Erdoğan, "1959’dan bu yana AB’ye üye olma mücadelesi veriyoruz. Maalesef AB tarafının önümüze çıkardığı engeller nedeniyle istediğimiz düzeyde ilerleme sağlanamadı. Biz bir dünya ülkesiyiz uzanamadığımız gidemediğimiz bir ülke olmamalı diye düşünüyorum. Türkiye’nin potansiyeline karşı çıkarılan engeller doğrudan doğruya AB’ye zarar verir. Bugün artık Türkiye’nin AB’ye değil AB’nin Türkiye’ye ihtiyacı var. Hükümet olarak AB hedefimizde bir sapma söz konusu değildir. Şangay AB’nin alternatifi değil ama Türkiye olarak her türlü arayışın içinde olacağız. Avrupa Birliği bizi resmen almıyor ama Avrupa’da zaten 5 milyon Türk yaşıyor" diye konuştu. 
 'KANLI EYLEMLERİ YAPANLAR  AVRUPA’DA DOLAŞIYOR'
  
 Erdoğan, "Cuma günü Ankara’da ABD Büyükelçiliği’ne yönelik intihar saldırısı oldu.  Bir gazeteci arkadaşımız ağır yaralandı. Bir güvenlik görevlisi hayatını kaybetti. Güvenlik ve istihbarat birimlerimiz hassas biçimde olayın izini sürdü, sürüyor. Kısa sürede nereyle bağlantılı olduğunu tespit etmeleri bizi mutlu etti. Karanlık noktaların da en kısa sürede aydınlığa kavuşacağına inanıyorum. Yaşanan onca acıya rağmen bu insanlık dışı terörün önlenmesi noktasında bazı Avrupa ülkelerinden hala gereken desteği alamıyoruz. Türkiye’de en kanlı eylemleri yapanlar ellerini kollarını sallayarak Avrupa’da dolaşıyor. 
 Cuma günü saldırı düzenleyen kişinin Almanya’da yaşadığı ve kaçak yollarla Türkiye’ye girdiği tespit edildi. Fransa’daki saldırıyı yapan terörist aranıyordu. İadesini istedik, verilmedi. Bunlara yönelik çok sayıda örnek var. 4 bin yargı devam ediyor ve biz bunları takip ediyoruz diye cevap verdiler. Niye bana teslim etmiyorsun, teslim et. Bunun acısını biz çekiyoruz. Avrupa’nın bu teröristlerle ve terör örgütüyle arasına mesafe koyması lazım. Gün gelir kendisini tutan maşanın sahibini ve kendisini tutan eli de yakar" dedi. 
 ÇEK İŞ ADAMINA VATANDAŞLIK MÜJDESİ
  
 Erdoğan Türkiye’de yatırım yapan Çek işadamlarına Türk vatandaşlığı verileceğini açıkladı. Erdoğan, "Türkiye´de yatırım yapacak Çek işadamına vatandaşlık vereceğiz. Bu özgüvenimizden kaynaklanıyor. Yeter ki bu adımları birbirimize güvenerek atalım" dedi. 
 Erdoğan’a Prag ziyaretinde Ekonomi Bakanı Zafer Çağlayan, Avrupa Birliği Bakanı Egemen Bağış, Enerji ve Tabii Kaynaklar Bakanı Taner Yıldız, Sağlık Bakanı Mehmet Müezzinoğlu, Ak Parti Genel Başkan Yardımcısı Mevlüt Çavuşoğlu, AK Parti Grup Başkanvekili Mahir Ünal ve Başbakanlık Müsteşarı Efkan Ala da eşlik ediyor. 
  Tahsin GÜNER - PRAG / DHA