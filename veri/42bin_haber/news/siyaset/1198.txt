MHP'den ünlü oyuncuya 'hain' yanıtı
MHP'den yapılan açıklamada, 'şerefli ve meşakkatli bir yolu sürdüren Milliyetçi Hareket Partisi'nin içinden asla hain çıkmaz ve de asla hain üretmez' denildi.
MHP'den yapılan yazılı açıklamada, tiyatro sanatçısı Ahmet Yenilmez'in bir televizyon programında 'MHP'yi hain üreten bir fabrika' olarak nitelediği, 'Öcalan da siyasi muhatap olarak kabul edilmelidir' açıklamasında bulunduğu ifade edildi.

Yenilmez'in yüreği ve düşüncesinin, etnik bölücülüğe 'teslim bayrağı çektiği' savunulan açıklamada, 'hangi cüret ve kimin hesabına ülkücülere saldırdığı' soruldu.

Söz konusu ifadelerin, Yenilmez'in 'gerçek düşünce dünyasını ve şahsiyetini ele verdiği' değerlendirmesinde bulunulan açıklamada, şunlar kaydedildi:

'O zat gayet iyi bilmektedir ki 44 yıldır ülke ve millet bütünlüğümüze kastetmek isteyen hainlere karşı can ve hürriyet bedeli ödeyerek, şerefli ve meşakkatli bir yolu sürdüren Milliyetçi Hareket Partisinin içinden asla hain çıkmaz ve de asla hain üretmez. Ancak tek tük olsa da kendisi gibi siyasi pusulasını ve siyasi coğrafyasını değiştiren düşük zihniyetli kişilerin içinden çıkması karşısında ise yapabileceği bir şey yoktur.

Bununla beraber Yüce Rabbimizin lütfu olsa gerek ki hak suretinde gözüken bazılarının, bir vesileyle maskesi inmekte, gerçek suratları ortaya çıkmaktadır.'