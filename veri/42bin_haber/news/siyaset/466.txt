Füze savunma ve uçak gemisi ihalesi ertelendi
SSMde 5 saat süren toplantı sonrası fuze sistemi ve uçak gemisi ihalesinin ertelendiği açıklandı.

BAŞBAKAN Erdoğan başkanlığında Savunma Sanayii Müsteşarlığı’nda (SSM) gerçekleştirilen toplantıda Türkiye’nin altı yıldır gündeminde olan 17 milyar lirayı geçen Patriot tipi uzun menzilli hava ve füze savunma sistemi ihalesi ile ilk uçak gemisini yapacak firmanın belirleneceği ihale ertelendi. 5 saat süren İcra Komitesi Toplantısı’ndan “görüşmelere devam”  kararı çıktı. Toplantı sonrasında SSM tarafından yapılan yazılı açıklamada “Uzun Menzilli Bölge Hava ve Füze Savunma Sistemi Projesi kapsamında görüşmelere devam edilmesine” karar verildiği kaydedildi. Toplantıda alınan bir diğer karar ise Türkiye’nin ilk uçak gemisini kimin yapacağı oldu. 3 milyar dolar değerindeki 220 metrelik yüzer savaş karargâhı projesine gelen teklifleri görüşen Komite, “Teklif veren firmalarla tekliflerini iyileştirmeleri için çalışmaların devam edilmesine karar verdi. Milli Savunma Bakanı İsmet Yılmaz ve Genelkurmay Başkanı Necdet Özel’in de katıldığı toplantıda alınan kararlar: 
Simülatör projesi için görüşme 
- ’Terörist Saldırılara Karşı Dayanıklı Modüler Geçici Üs Bölgesi Kurulumu Projesi’ kapsamında ASELSAN Elektronik Sanayii ve Ticaret AŞ ile sözleşme görüşmelerine başlanacak. 
-’ATAK Helikopter Simülatörü Projesi’ kapsamında, HAVELSAN ile sözleşme görüşmelerine başlanmasına karar verildi. 
-’Askeri ve sivil hafif sınıf helikopterlerin özgün olarak tasarlanıp geliştirilmesi için, TUSAŞ-Türk Havacılık ve Uzay Sanayii AŞ ile sözleşme görüşmelerine başlanmasına karar verildi. 
- ‘Uydu Fırlatma Sistemi Projesi’ kapsamında, ön kavramsal tasarım için, ROKETSAN ile sözleşme görüşmelerine başlanacak. 
- Göktürk 3 Uydu Projesi’nin TÜBİTAK ve ASELSAN’ın desteğiyle milli olarak geliştirilmesi için, TUSAŞ ile sözleşme görüşmelerine başlanmasına karar verildi. 
- Denizaltı Savunma Harbi ve Keşif Karakol Gemisi Projesi kapsamında, hizmete alınan Heybeliada ve inşası devam etmekte olan Büyükada gemilerine ilave olarak 6 geminin seri üretimi için ‘’RMK Marine Gemi Yapım Sanayii’’ ve ‘’Deniz Taşımacılığı İşletmesi AŞ’’ ile sözleşme görüşmesine başlanmasına karar verildi.