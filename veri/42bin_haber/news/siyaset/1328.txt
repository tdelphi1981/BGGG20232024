Kılıçdaroğlu'ndan Baykal'a destek
CHP Genel Başkanı Kemal Kılıçdaroğlu, Deniz Baykal'ın grup toplantısındaki konuşmasına ilişkin, "Konuşma son derece güzel. İçeriği dolu, bütünleyici, kavrayıcı, kucaklayıcı bir konuşma" dedi.
Londra'da İşçi Partisi'nin 'çeşitlilik' temalı akşam yemeği sonrası basın mensuplarına açıklamada bulunan Kılıçdaroğlu, kapalı grup toplantısında Baykal'ın konuşma yapacağından daha önce haberdar olduğunu ve bu konuşmaya katılmak istediğini, ancak salı günü grup toplantısında konuşması olması sebebiyle Baykal'ın konuşmasına katılamadığını belirtti. 

Kılıçdaroğlu sözlerini şöyle sürdürdü: "Konuşma cuma günü olursa katılabileceğimi ifade etmiştim. Fakat cuma günü için Sayın Baykal, 'geç olabilir' dedi. Bu nedenle, salı günü yapıldı. Bir sorun yok, gayet güzel. Birliği, bütünlüğü savunan ve farklılıkları zenginlik kabul eden bir anlayıştan geldiğimiz için aramızda zaman zaman milletvekili arkadaşlarımız farklı düşünebilir. CHP'nin tüzüğü, programı, kimliği, tarihi, geçmişi belli.' Baykal'ın konuşmasının basına sızdırıldığı iddialarına ilişkin ise Kılıçdaroğlu, "Onu grup yönetimi düşünüyor." diyerek kısa bir cevap verdi.

İngiltere'de farklı kültürlerin bir arada barış içinde yaşadıklarına ve farklılıkları zenginlik olarak kabul ettiklerine işaret eden CHP lideri, "Sosyal demokrat bir parti olarak biz de zaten aynı düşüncedeyiz" diye konuştu.

"Kendi ülkemizin kültürüyle, birikimiyle övünüyoruz, gurur duyuyoruz." diyen Kılıçdaroğlu, evrensel anlamda dünyadaki bütün kültürlerin korunması gerektiğini, çünkü bütün kültürlerin insanlığın zenginliği olduğunu vurguladı.

Kılıçdaroğlu, bu zenginliğe sahip çıkıp korumanın her siyasal partinin bir görevi olduğunu ve CHP'nin de Türkiye'de böyle bir vazifesi bulunduğunu ifade etti.

Avrupa'daki bütün sosyal demokrat partilerin Türkiye'nin AB üyeliğini desteklediğini öne süren Kılıçdaroğlu, muhafazakar partilerin Türkiye'nin AB üyeliği konusunda daha tutucu bir tavır takındıkların ısavundu. CHP lideri, "Avrupa'da sol iktidara geldiği zaman Türkiye'nin AB'ye giriş sürecinin hızlanacağına inanıyoruz. Bu bağlamda İşçi Partisi ile CHP arasında yakın ilişkiler kuracağız." diye konuştu. 

Anayasa çalışmalarına ilişkin bir soruya ise Kılıçdaroğlu, "Anayasa Komisyonu'nda görevli olan arkadaşlarımız görevlerini yapıyorlar. Türkiye'nin çağdaş, özgürlükçü, insan haklarına saygılı, evrensel değerleri benimsemiş bir anayasaya kavuşması için çaba harcıyorlar. Tekliflerimiz, görüşlerimiz de bu yönde.' şeklinde cevap verdi.