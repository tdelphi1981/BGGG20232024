İki eski bakana oda aranıyor
 
 AK Parti Meclis Grubu'nun yoğun çabalarına rağmen iki eski bakan Ömer Dinçer ve İdris Naim Şahin'e Meclis'te oda bulunamaması sorun oldu.  5 gündür her iki eski bakan için de halkla ilişkiler binasında da boş oda ayarlanamayınca, yarınki AK Parti Meclis Grup Toplantısı beklenmeye başlandı.  Toplantının sonunda Milli Eğitim Bakanı Nabi Avcı'nın ayrıldığı Milli Eğitim Komisyonu başkanlığı ile İçişleri Bakanı Muammer Güler'in ayrıldığı İçişleri Komisyonu Başkanlığı'na seçim yapılacak.  Bu seçimlerin ardından komisyon başkanlıklarına atanacak AK Parti milletvekillerinin odalarının boşalması ve buralara da bu iki eski bakanın kaydırılmasıyla sorunun giderilmesi hedefleniyor.  Revizyondan önce İdris Naim Şahin İçişleri, Ömer Dinçer ise Milli Eğitim Bakanlığı görevini yürütüyordu. 
 
 NTV