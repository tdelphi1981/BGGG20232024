Gana Cumhurbaşkanı Mahama, Ankara'da
Cumhurbaşkanı Abdullah Gül, 'Türkiye, Gana'yı, kurucu lideri Nkrumah'nın öncülüğünde Afrika halklarına ilham kaynağı olmuş hürriyet mücadelesi, güçlü demokrasi kültürü ve ekonomik potansiyeliyle Afrika'nın en önemli ülkelerinden biri olarak görmektedir' dedi.
Gül, Gana Cumhurbaşkanı John Dramani Mahama onuruna Çankaya Köşkü'nde akşam yemeği verdi. Yemeğe, Milli Savunma Bakanı İsmet Yılmaz, Dışişleri Bakanlığı Müsteşarı Feridun Sinirlioğlu, Afrika ülkelerinin büyükelçileri ve maslahatgüzarları, TOBB Başkanı Rifat Hisarcıklıoğlu, ASO Başkanı Nurettin Özdebir, İTO Başkanı Murat Yalçıntaş, diplomatlar, akademisyenler, iş adamları ve iş kadınları ile Ganalı öğrenciler katıldı.

Yemekte yaptığı konuşmada Mahama'ya 'Değerli Dostum' diye hitap eden Gül, Gana Cumhurbaşkanı ve beraberindeki heyeti Türkiye'de ağırlamaktan kıvanç duyduğunu dile getirdi.

Gül, 15 gün önce yemin ederek yeni görevine başlayan Mahama'nın ilk resmi yurt dışı ziyaretini Türkiye'ye yapmasının kendilerini onurlandırdığını belirtti. Ziyaretin, Türkiye-Gana dostluğunun ulaştığı merhaleyi bir kez daha göstermesi açısından önemli olduğuna dikkati çeken Gül, Mahama'nın selefi, müteveffa Cumhurbaşkanı Atta Mills'in davetine icabetle 2011 yılı Mart ayında bu ülkeye gerçekleştirdiği resmi ziyaretten güzel hatıralarla ayrıldığını ifade etti.

Cumhurbaşkanı Gül, misafirperverliğine mazhar olduğu, vefatıyla herkesi derinden üzen Mills'in hatırasını yad etmek istediğini dile getirerek, 'Cumhurbaşkanı Mills'in Türkiye-Gana ilişkilerinin gelişmesine yönelik müstesna gayretleri, daima saygı ve şükranla hatırlanacaktır' dedi.

Gana'ya yaptığı seyahatin üzerinden iki yıl dahi geçmeden Mahama'nın Türkiye'ye iade-i ziyarette bulunmasının ilişkilere verdiği değerin somut göstergesi olduğuna işaret eden Gül, en üst seviyede birer ilk teşkil eden karşılıklı ziyaretlerin, ilişkilerin dönüm noktaları olarak tarihteki yerini şüphesiz alacağını bildirdi.

Gül, sözlerini şöyle sürdürdü:

'Türkiye, Gana'yı, kurucu lideri Nkrumah'nın öncülüğünde Afrika halklarına ilham kaynağı olmuş hürriyet mücadelesi, güçlü demokrasi kültürü ve ekonomik potansiyeliyle Afrika'nın en önemli ülkelerinden biri olarak görmektedir. Nitekim, Batı Afrika Devletleri İktisadi Topluluğu ECOWAS ve Afrika Birliği'ndeki aktif çalışmaları, Gana'nın Kıta'daki prestijli konumunun sarih birer yansımasıdır.'

-Türkiye ile Gana'nın ortak potansiyeli-

Gana'ya yaptığı ziyarette iki ülkenin özel sektör temsilcilerine Türkiye ile Gana'nın ortak potansiyelini işaret edip, Gana'nın kakaoda, Türkiye'nin de fındıkta ne kadar önde olduğunu anlattığını ve sembolik olarak 'fındıklı çikolata yapmaları' tavsiyesinde bulunduğunu anımsatan Gül, 'O gün heyetimde olan bazı iş adamlarını görüyorum, onlar bunu hatırlayacaklar. Bu çerçevede, ziyaretimden bu yana ikili ticaretimizin yüzde 85 artarak, yaklaşık 550 milyon dolara ulaşması, ülkelerimiz arasındaki potansiyelin harekete geçmeye başladığının en somut göstergesi olmuştur' ifadesini kullandı.

Gül, Gana'nın dün resmi açılışı yapılan Ankara büyükelçiliğinin iki ülke arasındaki iş birliğinin geleceği açısından sevindirici olduğunu belirterek, 'Gana'nın zat-ı devletleri'nin liderliğinde hız kazanan dönüşümünün, başta enerji, turizm, savunma sanayii ve müteahhitlik olmak üzere, çeşitli sektörlerde sunduğu fırsatlarla ilişkilerimizin pekiştirilmesinde anahtar rol oynayacağına inanıyorum. Eminim ki yarın İstanbul'da iş çevrelerimizle yapacağınız temaslar, ekonomik ilişkilerimize ilave ivme kazandıracaktır' diye konuştu.

Türkiye ile Gana arasındaki eğitim ve bilim iş birliğinin de son dönemde arttığını büyük memnuniyetle müşahede ettiğini dile getiren Gül, üniversiteler arasında akademik ortaklıklar kurulduğunu ve karşılıklı olarak misafir edilen öğrencilerin ve bilim insanlarının halklar arasındaki beşeri bağların kuvvetlenmesine hizmet ettiğini vurguladı. Gül, bu tür faaliyetlerin, önümüzdeki yılların işbirliği vizyonunu inşa etmek bakımından son derece faydalı olduğunu söyledi.

Cumhurbaşkanı Abdullah Gül, Türkiye ile Gana arasında kısa süre içinde en üst seviyede karşılıklı iki resmi ziyaret gerçekleştirilmesinin ilişkileri perçinleyen muhabbetin en güzel ispatı olduğuna dikkati çekerek, bu tarihi ziyaretin, iş birliğinde yeni ufuklar açacağına gönülden inandığını kaydetti.

-Gana Cumhurbaşkanı Mahama-

Gana Cumhurbaşkanı John Dramani Mahama ise iki ülke arasındaki ticaret, yatırımlar, teknik ve kültürel iş birliği alanlarında ilişkilerin muazzam bir gelişme göstermesinden memnuniyet duyduğunu belirterek, 'Gana ve Türkiye, ortak demokratik değerleri paylaşan ve sürdürülebilir ekonomik kalkınma için gerekli olan barış, istikrar ve güvenliğe sahip iki ülkedir. Yakın zamanda Türkiye'de görülen hızlı ekonomik büyümeden çok etkilendik ve Türkiye'nin Afrika ülkeleri ile kuvvetli dostluk bağları ve gerçek bir ortaklık gerçekleştirmeyi istemiş olmasından da büyük memnuniyet duyuyoruz' diye konuştu.

Mahama, Türkiye'nin diplomatik, siyasi, ekonomik ve diğer alanlarda daha yakın işbirliğine dayalı yeni Afrika politikasını memnuniyetle karşıladıklarının altını çizerek, 'Türkiye'nin Afrika'ya açılım politikasında Gana'yı kilit aktörlerden ve stratejik ortaklardan biri olarak görmesinin ikili ilişkilerimizi daha da geliştirmeye katkı sağlayacağını belirtmek isterim' dedi.

Gana'nın barış, istikrar ve güvenlik içinde bir ülke olduğuna değinen Mahama, hükümetin pragmatik ekonomik politikalarla halkın yaşam standartlarını iyileştirme konusunda kararlı olduğunu vurguladı. Mahama, şunları söyledi:

'Ülkemizde yatırımların güvence altında olduğu ve getirinin karlı olduğu bir ortam yarattık. İşte bu çerçevede, Türk iş adamlarının ve yatırımcılarının Gana'yı daha çok ziyaret ediyor olmasından büyük memnuniyet duyuyorum ve Gana'nın karşılıklı olarak fayda sağlayacak ve iş birliğini artıracak ticaret ve yatırım ilişkilerine kapısının açmaya hazır olduğu konusunda sizi temin etmek istiyorum.'

Mahama, ülkesinde petrol bulunması ile Türkiye'nin petrol sektöründeki deneyim ve uzmanlık birikiminin de katkısıyla, enerji ve diğer gelişmekte olan sektörlerde bilgi değişimi ve teknik paylaşım yoluyla yeni iş birliği alanlarının geliştirilmesinin mümkün olduğunu da kaydetti.