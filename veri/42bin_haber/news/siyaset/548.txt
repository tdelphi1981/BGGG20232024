'İmralı görüşmeleri sürecin devamı'
İmralı görüşmeleriyle ilgili bir değerlendirme yapan AK Parti Genel Başkan Yardımcısı Ömer Çelik, "Süreci yeni bir süreç gibi nitelendirmenin anlamı yok" dedi  AK Parti Genel Başkan Yardımcısı Ömer Çelik, İmralı görüşmeleriyle ilgili Adana'da konuştu. 
 Çelik, "İmralı görüşmeleri" adı altında tartışılan bir konu olduğunu belirterek, muhalefet partilerinin söylediklerinin temelinde aslında Türkiye’de kanın durması, sürecin sağlıklı işlemesi açısından bir hassasiyet ve kaygı bulunmadığını, onların AK Parti’nin nasıl zarar göreceğinin meselesini yaptıklarını ifade etti. 
 Devleti yönetenlere güvenilmesi gerektiğini, işin başında ne yaptığını bilen kadroların olduğunu anlatan Çelik, "Devlet kendi kendini tasfiye etmiş değildir, devlet dimdik ayaktadır. Milleti milleti yapan değerler de bertaraf edilmiş değildir. Tam tersine milleti millet yapan değerler dimdik ayaktadır.  Son derece sağlamdır ve giderek de güçlenmektedir" dedi. Türkiye’nin önünün ve ufkunun açık olduğunu vurgulayan Çelik, konuşmasını şöyle sürdürdü: 
 "Terör örgütünü kullanarak Türkiye’nin ufkunu, küresel ve bölgesel gelişmelerden uzaklaştırmaya çalışanlar, Türkiye’nin ufkunu Şemdinli’yle sınırlandırmaya çalışıyorlar. Türkiye’nin ufku ve iradesi ne zaman bölgesel gelişmelere daha büyük bir vizyonla bakmaya çalışsa, birileri Türkiye’ye mesaj vererek, ’ufkunu ve iradeni Şemdinli’nin ötesine geçirme’ demeye getiriyorlar. Ama şunu herkes bilsin; Anadolu da Mezopotamya da hem istikrara kavuşacak, hem zenginliğe kavuşacak, Türkiye Cumhuriyeti vatandaşlarının geçmişte eksik demokratik uygulamalardan kaynaklanan sorunlarını çözecek ve Türkiye’nin ufku bugün ulaştığımızın çok ötesine ulaşarak, büyüyen bir ivmeyle daha ilerilere ulaşacak. Türkiye’yi yöneten kadrolara güvenin. Devletin görevlileri ne yaptıklarını biliyorlar. Temel hedef akan kanın durmasıdır, Türkiye’nin 10 yıllara yayılmış kronik bir sorunundan kurtulmasıdır. Bu tip meseleleri taviz-taviz vermeme, müzakare-müzakere etmeme kelimeleriyle tartışmak meseleyi bile bile bir yere sıkıştırmaya çalışanların amacına hizmet eder." 
 AA