Gül: Böyle bir lüksümüz yok
CUMHURBAŞKANI Abdullah Gül, "Akdeniz havzasının ortasında yer alan bir ülke olarak özellikle Türkiye'nin gelişmeleri uzaktan izlemek gibi bir lüksü yoktur. Değerli diplomatlarımızın fedakar çalışmalarıyla bu tarihi dönüşmeyi, istikrar, barış, demokrasi ve refaha dönüşmesi için azami çabayı gösteriyoruz" dedi.
Cumhurbaşkanı Gül, 5. Büyükelçiler Konferansı kapsamında Ankara'da bulunan büyükelçilere Çankaya Köşkü'nde öğle yemeği verdi. Yemek öncesinde bir konuşma yapan Gül, son yıllarda Türkiye'nin karşılık beklemeden insanlık için yaptıklarının kimsenin gözünde kaçmadığını belirtti. Türkiye'nin karşılık beklemeden yıllık yaptığı harcamalarının miktarının 2 milyar doları geçtiğini belirterek şunları kaydetti: "Bugünlerde Türkiye'nin yine güvenilecek, sığınılacak bir liman olduğuna şahidiz. Suriye'den kaçmak durumunda kalan ve artık sayıları 200 bine yaklaşan insanları misafir etmesi... Bütün bunlar Türkiye'nin insanlık diplomasisi alanındakini gayretini dünya gündemine oturtmaktadır. Bu açıdan bunu doğru bir konu olarak seçmişsiniz. Akdeniz havzasının ortasında yer alan bir ülke olarak özellikle Türkiye'nin gelişmeleri uzaktan izlemek gibi bir lüksü yoktur. Değerli diplomatlarımızın fedakar çalışmalarıyla bu tarihi dönüşmeyi, istikrar, barış, demokrasi ve refaha dönüşmesi için azami çabayı gösteriyoruz. Başta Kıbrıs olmak üzere, Doğu Akdeniz'deki meşru çıkarlarımızın korunması hususunda asla taviz vermemeliyiz. Bununla birlikte Kıbrıs sorununu adil ve kalıcı çözüme kavuşturarak, Doğu Akdeniz'de Türkiye, Kıbrıs adası ve Yunanistan'ın oluşturduğu bir istikrar ve refat sütunu meydana getirmeyi vizyonumuzda hep canlı tutmaktayız."