Sabotaja rağmen devam
BDP heyetinin İmralıda yaptığı görüşmelerin içeriği olduğu iddia edilen metnin sızması ile ilgili tartışmalar sürerken, bu sabotajın çözüm sürecine zarar vermemesi yönünde güçlü bir tepki oluştu. Metnin tutanak değil, heyette yer alanların tuttuğu notlar olduğu ifade edilirken BDP içinde Kim sızdırdı soruşturması başladı.

Abdullah Öcalan’ın BDP’li Milletvekilleriyle yaptığı görüşmenin medyaya yansıyan dökümünün MİT’in tuttuğu resmi tutanaklar olmadığı; notların, BDP’li üç milletvekilinin ayrı ayrı tuttukları notların bir araya getirilmiş hali olduğu kesinleşti.  Şimdi Ankara’da sızdırmanın BDP parti yönetiminin kararıyla mı yoksa şahin kanadın inisiyatifiyle mi olduğu tartışılıyor. Çözüm Süreci başladıktan sonra peş peşe sabotajlar başladı. Ancak üç sabotaj girişimine rağmen sürecin, MİT-İmralı  ekseninde ve mektuplar çerçevesinde yürütülmeye devam ettiği öğrenildi. 
Birinci sabotaj 
İmralı’da görüşmelerin başladığı kamuoyuna duyurulduktan kısa süre sonra 7 Ocak’ta, Hakkari’nin Çukurca İlçesi’nde sınıra sıfır noktadaki Karataş Karakolu’na yaklaşık 110 kişilik PKK’lı terörist grubu saldırı düzenledi. Bir uzman çavuşun şehit olduğu saldırıya güvenlik güçleri etkili cevap verince 14 terörist öldürüldü. Saldırı, Oslo sürecini sabote eden 13 askerin şehit olduğu Silvan olayını hatırlattı. 
İkinci sabotaj 
Karataş sabotajından iki gün sonra 9 Ocak’ta bu kez Fransa’nın başkenti Paris’ten infaz haberi geldi. PKK’nın kurucularından Sakine Cansız ve Fidan Doğan ile Leyla Söylemez  isimli iki PKK’lı örgütün irtibat ofisinde öldürüldüler. BDP olayla ilgili önce Hükümeti suçladı ancak daha sonra bütün taraflar olayın  Çözüm Sürecini sabote etmek için planlandığı görüşünde birleşti.Kamuoyunun sürece destek vermesi ve MİT ile İmralı’nın görüşmeleri devam ettirme kararlılığı sonrası uzun süre yeni provokasyon olmadı. 
Ücüncü sabotaj 
Ancak sürece yönelik üçüncü sabotaj girişimi yaklaşık bir buçuk ay sonra 28 Şubat’ta meydana geldi. BDP’li üç milletvekilinin İmralı adasında Abdullah Öcalan’la yaptığı görüşmenin dökümü  Milliyet Gazetesi’nde yayınlandı. Milliyet’te yayınlanan haberin, MİT’in tuttuğu resmi tutanaklar olmadığı belirlendi. Görüşme sonrası üç milletvekilinin ayrı ayrı tuttukları notların, bir araya getirilerek tanzim edilmesi sonrası oluşturulan hali olduğu net olarak tespit edildi.  Bu notların BDP’nin parti yönetiminde yapılan toplantıda değerlendirildiği ve ardından Kandil ve Avrupa’ya götürülmesinin kararlaştırıldığı öğrenildi. 
Toplantı notlarını kim sızdırdı 
1- Şahin kanat 
Birinci iddiaya göre, BDP’nin içinde öteden beri sorunun barışçıl yöntemlerle çözümünden rahatsız olan bir kesim sızdırdı. ‘Şahin kanat’ olarak nitelendirilen bu kesim, Öcalan’ın çözüm süreci ve Kürt sorununa yönelik ‘yol haritasını’ içeren taslak metinlerinden rahatsız oldu. 
2- Gazetecilik başarısı 
BDP’nin dijital ortama aktardığı görüşme notları, “Bir gazetecilik başarısı olarak” elde edildi ve kamuoyu ile paylaşıldı. BDP içinden bunu güçlendiren açıklamalar gelirken, Milliyet gazetesi, kaynağın BDP olduğunu açıklamış ancak ayrıntı vermemişti. 
3- Örgüt faktörü 
Bir başka iddia ise Öcalan’ın çözüm sürecinde fazla taviz verdiği izlemini silmek için örgütün ortak kararıyla görüşme notlarının sızdırıldığı yönünde. Görüşmeler öncesi çıkan yorumlarda Öcalan’ın sürece katkı veren olumlu cümleleri ‘taviz veriyor’ olarak yorumlanmıştı. 
4- Altan Tan faktörü 
İmralı’ya giden heyette yer alan Altan Tan ile bir TV kanalı genel yayın yönetmeni(Kanal A-Alper Tan) arasında yaşanan gerilimin de bu notların yayımlanmasında etkili olduğu konuşuluyor.  Gün boyu konuşulan bu iddia 4. ve en güçlü iddia olarak öne çıktı. 
Çözüm konusunda dönüşü olmayan bir yola girdik 
İmralı’ya giden 2. BDP heyeti ile Öcalan arasındaki diyalogların tutanak adı altında yayınlanmasına tepkiler sürerken, tartışmaların kamuoyunun çözüm sürecine desteğini daha da arttırdığını ortaya koydu. Konuyla ilgili görüşlerini açıklayan siyasetçi, akademisyen ve yazar ve sivil toplum kuruluşu temsilcileri ‘çözüm konusunda dönüşü olmayan bir yola” girildiğini söyleyerek “Destek büyük olunca kısık seslerin çok anlamı olmaz”dedi. Görüşler şöyle oluştu: 
Çok hassas bir süreç 
-Şırnak Baro Başkanı Nuşirevan Elçi: Kim ne derse dersin artık dönülemez bir yola girildi. Bu yolda bir takım sorunlar olabilir ama destek büyük olunca kısık seslerin çok anlamı olmaz. Çok hassas bir süreçten geçilirken, kapalı kapılar ardındaki olgunlaşmamış görüşlerin toplumla paylaşılması doğru değildir. 
Paris’ten sonra ikinci 
-Barış Meclisi Sözcüsü Hakan Tahmaz: “Görüşmeler şeffaf olmalı ama kast ettiğimiz İmralı’dan canlı yayın yapılması değil. Başbakan’dan gelen mesajlar önemli. Hükümetin elini zayıflatmaya yönelik açıklamalara karşı yine de süreci korudular. Ben bu haberi Paris suikastından sonra ikinci olay olarak görüyorum.” 
Süreç aksamasın 
-Diyarbakır eski Baro Başkanı Av. Emin Aktar: “Kamuoyunun bu sürece desteği devam ediyor. Yapılan bu haber nedeniyle aksamanın söz konusu olacağını düşünmüyorum. Bu süreç şeffaf ilerliyor. Takibi şeffaflık bütün tartışmaların herkese açılması anlamına gelmez.” 
Halkın desteği büyük 
-Diyalog ve Temas Heyeti Başkanı Şahismail Bedirhanoğlu: “Tabi ki bu tür yayınların sorun yaratacağını düşünmüyorum. Devam eden bir süreci herkes destekliyor. Önemli olan halkın sürece olan desteğidir. Bu da devam ediyor. Ama bu süreci yürütenler daha dikkatli olmalı.” 
Söylediği değil sonuç önemli 
-TESEV Başkanı Can Paker: “Benim için Öcalan’ın ne söylediği değil, sonunda ne olduğu önemli. Ben çözüm istiyorum. Çözümü halk da destekliyor. Ak Parti’nin de bu notlardan sonra pozisyonunu bozmamış olması sevindiricidir.” 
Çözümde ileri gidilmeli 
-Siirt Baro Başkanı Av. Cemal Acar: “Bir kısım medyada organlarında taraflardan tepki geldi. Daha sağlam güvenli ilerlemeli. Her şeyin ayrıntıları ile yazılması doğru değil. Sürece zarar verir.” 
Durmak yok 
-Diyarbakır Borsa Başkanı Fahrettin Akyıl: “Öylesine bir yola girildi ki artık dönüşü yok. Kim ne yazarsa yazsın kamuoyunun bu konudaki duyarlığı her şeyin üstünde. Bu nedenle artık durmak olmayacak. Süreç devam edecek” 
İçeriğin gerçekle ilgisi yok gibi 
DTK Eşbaşkanı Ahmet Türk ise “Bu tartışmalar spekülasyondur, bunları araştıracağız. Gerçekle çok ilgisi yok gibi görünüyor” ifadesini kullandı. Türk, “Halkların kardeşliğini esas alan bir barış projesinin arkasındayız. Görüşme notlarını biz sızdırmadık. Görüşme notlarının süreci etkileyeceğini sanmıyorum. Bu projeye zarar verilmesini istemeyenlerin arkasındayız. Görüşmeleri ve çözüm projelerini bütün Kürt siyasi taraflara anlatıyoruz” diye ko-nuştu. 
CHP’nin anketinden ‘Sürece destek’ çıktı 
CHP’nin KONDA’nın yaptırdığı ankette  halk çözüm sürecine desteği yüzde 50’ye yakın çıktı. Ankete katılan seçmenin yüzde 51.8’inin gözünde İmralı görüşmesinin devletin başarısızlığı olarak belirtilirken, hazırlanan raporda ise  “‘Kürt’ kelimesinin dahi telaffuzunun zor olduğu dönemlerden geçtiğimiz hesaba katılırsa, toplumun sadece yarısının bu sürece itiraz ediyor olmasını toplumsal barış adına umut verici bir sonuç olarak görebilmeliyiz” ifadeleri yer 
aldı.