Aysel Tuğluk'tan 'Gladyo' iddiası
PKK'nın Almanya sorumlusu Sakine Cansız, Kürdistan Ulusal Kongresi (KNK) Paris Temsilcisi Fidan Doğan ile Leyla Söylemez'in Paris'te öldürülmesinin ardından bu sabah Fransa'ya giden Van Bağımsız Milletvekili Aysel Tuğluk cinayetle ilgili kişisel görüşünün sorulması üzerine, " Türkiye'deki derin güçlerin hala var olduğunu düşünüyorum. Barış sürecini sabote etmek isteyen güçler olduğuna inanıyorum " dedi.
Kapının zorlanmadığı ve ölenlerin katili tanıdıkları iddiası üzerine ise Aysel Tuğluk, " Bu iddia gerçekten çok yanlış. Bunlar kesinlikle doğru değil. Biz bu arkadaşlarımızı tanıyoruz. Sakine Cansız'ı cezaevinde iken tanıyoruz. Hiçbir şekilde böyle bir çelişki söz konusu değil. PKK öyle bir cinayeti işleyecek bir örgüt değil. Zaten bunu red ettiler. Bunun bilinçli bir haber olduğunu PKK yetkilileri belirttiler "diye konuştu.

THY'ye ait bir uçakla bu sabah İstanbul'dan Paris'e giden Aysel Tuğluk, Atatürk Havalimanı VİP Salonunda gazetecilerin konuya ilişkin sorularını cevaplarken Fransa Hükümetine büyük bir görev düştüğünü belirterek, şöyle konuştu:

" Üç kadın Kürt siyasetçinin Paris'in ortasında, işlek bir yerde bir suikaste kurban gitmesini, gerçekten son derece üzüntü verici ve manidar bir olay diye düşünüyoruz. Her üçü de Kürt siyasetinde önemli konumda olan insanlar. Tabiî ki öncelikle bu olayın açığa çıkartılması gerekiyor. Fransa hükümetine çok büyük bir görev düştüğü görüşündeyim. Sadece katilleri açığa çıkarmayacaklar aynı zamanda Kürt meselesinin çözümsüzlüğünden yana olan kimlerdir, bunların da açığa çıkartılması gerekir. Özellikle İmralı görüşmelerinin başladığı bu süreçte bu cinayetin yapılmış olması Kürt ve Türk kardeşliğini istemeyenlerin, bunlar hangi güçlerse bu açıktır. Zaten ne zaman Kürtlerle Türkler konuşmaya başlasa bu tür provokasyonlar devreye giriyor ve sürecin ilerlemesini engellemeye çalışıyorlar.

Dolayısıyla ben Fransız hükümeti kadar Türk Hükümetinin de bu olayın üzerinde durması gerektiğini düşünüyorum. Keşke Türk Hükümeti de bu olayla ilgili ayrı bir soruşturma komisyonu açsa. Gerçekten Türkiye'deki derin güçler mi bu provokasyonu yaptı, bunun uluslararası boyutları var mı? Çünkü Kürt meselesi bölgesel bir meseledir. Çok dengenin, çok gücün içinde olduğu bir mesele. Bazı güç odakları Türkiye'nin Kürt meselesini çözmüş ve güçlü bir Türkiye olmasını istemiyor olabilirler. Bunlarla da bir bağlantılı bir cinayet olabilir. Dolayısıyla bu cinayetin açıklanması katillerin ve bunun gerisindeki güçlerin kim olduğunun açığa çıkması Kürt sorunundaki çözüme de katkı sunacaktır. Dolayısıyla çok üzgünüz."

GLADYO OLABİLİR

Aysel Tuğluk cinayetin sıradan bir cinayet olmadığını belirterek, " Bu sıradan bir cinayet değil. Çok bilinçli ve planlı yapılmış bir cinayet. Çok profesyonelce işlenmiş. Arkasında çok derin güçler var. Türkiye'deki gladyonun da bu işin içinde olabileceği ihtimali üzerinde duruyoruz.
Aynı zamanda bu gladyonun uluslararası güçlerle de işbirliği olduğu konusu da bir soru işareti tabiî ki" dedi.

Yarın Paris'te kitlesel bir anma yapılacağını belirten Tuğluk, "Cenazelerin Türkiye'ye mi geleceği yoksa orada mı kalacağı konusunda bir karar verilecek. Defin yeri henüz net değil" dedi.

PKK BÖYLE BİR CİNAYETİ İŞLEYECEK ÖRGÜT DEĞİL

Başbakan Recep Tayyip Erdoğan'ın 'iç hesaplaşma" olabileceğine yönelik açıklamasıyla ilgili olarak Aysel Tuğluk, " Bu cinayet açığa çıkınca belli olacak. Zaten kendileri de bunun bir provokasyon olduğunu ifade ettiler" diye cevap verdi.

Kapının zorlanmadığı ve ölenlerin katili tanıdıkları iddiası üzerine ise Aysel Tuğluk, " Bu iddia gerçekten çok yanlış. Bunlar kesinlikle doğru değil. Biz bu arkadaşlarımızı tanıyoruz. Sakine Cansız'ı cezaevinde iken tanıyoruz. Hiçbir şekilde böyle bir çelişki söz konusu değil. PKK öyle bir cinayeti işleyecek bir örgüt değil. Zaten bunu red ettiler. Bunun bilinçli bir haber olduğunu PKK yetkilileri belirttiler "dedi.