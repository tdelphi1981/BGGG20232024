Kardeş Öcalan'dan 'sağduyu' çağrısı
İmralı'da çarptırıldığı ağırlaştırılmış ömür boyu hapis cezasını çeken Abdullah Öcalan'ın kardeşi Mehmet Öcalan, Fransa'nın başkenti Paris'te öldürülen 3 PKK'lının cenaze törenlerine katılacak herkesi sağduyulu olmaya çağırdı. Pazartesi günü İmralı'da görüştüğü ağabeyi Abdullah Öcalan'ın da aynı düşünceleri ifade ettiğini söyleyen Mehmet Öcalan, "Herkes sağduyulu olsun ve bu ülkede 30 yıldır akan kan son bulsun" dedi.
Önceki gün gittiği İmralı adasında ağabeyi Abdullah Öcalan ile görüştükten sonra memleketi Şanlıurfa'ya dönen Mehmet Öcalan, BDP İl Başkanlığı'nı ziyaret etti. Ziyarette gazetecilerin sorularını yanıtlayan Öcalan, Abdullah Öcalan'ın Fransa'da 3 PKK'lı kadının öldürülmesinin barış sürecinin engellenmesi olarak yorumladığını söyledi. Yarın düzenlenecek cenazeler için ağabeyinin halkı sağduyulu davranmaya davet ettiğini belirten Mehmet Öcalan şöyle konuştu:

"Paris'te yaşanan bu olay katliamdır. Bu tesadüf veya sıradan bir olay değil. Derin güçler yine ayakta. Ağabeyim Abdullah Öcalan, bu katliamın bir an önce aydınlığa kavuşmasını aksi halde barış süreci ile ilgili endişeli olduğunu söyledi. Yaşanan bu olayın büyük sorumluluğu Fransa'ya aittir. Katliamla ilgili Türkiye de üzerine düşeni yapmalıdır. Çünkü içinde bulunduğumuz süreç, sorunun demokratik şekilde çözülmesini isteyen süreçtir. 30 yıldır kan akıyor. Bu kanın durması için demokratik bir şekilde çözülmesi gerekiyor. Bunu ağabeyim de yıllardır dile getiriyor. Ağabeyim cenaze törenlerinde herkesi sağduyulu olmaya çağırdı."

Mehmet Öcalan, yarın PKK'lı kadınların cenaze törenine katılmak üzere Diyarbakır'a gideceğini ekledi.