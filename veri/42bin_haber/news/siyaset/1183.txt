MHP'de görevden alma depremi
MHP Sakarya İl Başkanı Mehmet Erdoğan ile Konya İl Başkanı Hasan Kaya görevden alındı. Kaya ve Erdoğan, Koray Aydın'a destek verenler arasındaydı.
MHP Sakarya İl Başkanı Mehmet Erdoğan ile il yönetimi, genel merkez tarafından görevden alındı. Genel Başkan Devlet Bahçeli imzalı görevden alma yazısı, gereğinin yapılması için bugün Sakarya Valiliği'ne fakslandı.


MHP Genel Başkanı Devlet Bahçeli imzasıyla Sakarya Valiliği'ne bugün gelen yazıda, "Parti tüzüğünün 52 ve 54'ncü maddeleri gereğince Sakarya İl Teşkilatı Başkanlık Divanı tarafından yeni teşkilat kuruluncaya kadar il teşkilatı kapatılmıştır" denildi. Sakarya Valiliği bu yazı üzerine gereğinin yapılması içii Sakarya Emniyet Müdürlüğüne yazı gönderdi.


Yönetim kurulu üyeleriyle birlikte görevden alınan MHP İl Başkanı Mehmet Erdoğan Kasım ayında yapılan MHP Büyük kurultayında genel başkan adayı Koray Aydın'a destek vermişti.

MHP Konya il yönetimi görevden alındı

MHP Konya İl yönetiminin, MHP Genel Merkezi'nden gelen bir yazıyla görevden alındığı bildirildi.

Göevden alınan MHP Konya İl Başkanı Hasan Kaya, yaptığı açıklamada, il teşkilatının olağan kongresinin 8 Nisan 2012'de gerçekleştirildiğini anımsattı.

Bu kongrenin çok seviyeli, çekişmeli ve heyecanlı bir kongre olduğunu ifade eden Kaya, şunları kaydetti:

'Delegelerin baskı altına alınmasına rağmen onların hür iradeleriyle bu kongrede ben ve ekibim göreve getirildik. O günden buyana görevimizin başındaydık. Ancak bugün Genel Merkezimizden gelen bir yazı ile görevden alındık. Görevden alınma şekli de değişik. Yazıda 'İç tüzüğümüzün 34. maddesine göre yeni teşkilat kuruluncaya kadar teşkilat kapatılmıştır' diyor. Biz de yarın yapacağımız basın açıklamasının ardından partimizi kilitleyip gideceğiz. Sonra kim gelirse o partimizin il başkanı olacak, biz de ona saygı göstereceğiz.'

MHP Sakarya eski İl Başkanı Erdoğan:

Milliyetçi Hareket Partisi (MHP) Sakarya eski İl Başkanı Mehmet Erdoğan, 'Görevden almaya gücü yetmeyenler, görevden alınanların mahkeme yoluna gitmesini engellemek için MHP Sakarya İl Teşkilatı'nı kapatmıştır' dedi.

Erdoğan, partisinin il başkanlığında düzenlediği basın toplantısında genel merkezden gönderilen faksla partinin Sakarya İl Teşkilatı'nın yeni görevlendirme yapılıncaya kadar kapatıldığını öğrendiklerini açıkladı.

Türkiye'nin milli birliğinin tehdit altında olduğunu, önemli bir gelecek sorunuyla karşı karşıya olduğunu öne süren Erdoğan, partisinin genel merkezinin bütün teşkilatları kucaklayarak, ülkücü hareketi birlik ve beraberlik içinde tutması gerektiğini vurguladı.

'Genel merkezimiz bunun yerine parti içinde kendisiyle sorunlu olan teşkilatları tasfiye etme yoluna gitmiştir' diyen Erdoğan, şöyle devam etti:

'Bugün sadece MHP Sakarya İl Teşkilatı kapatılmamıştır. Bir süre önce Muğla ve Çanakkale teşkilatlarımız, bugün de Sakarya ve Konya teşkilatlarımız kapatılmıştır. 'Kapatılmıştır' diyorum çünkü gelen yazı görevden alma değil, teşkilat kapatmadır. Yenisi kurulana kadar kapatılma kararıdır. Bu karar Sakarya'daki ve Türkiye'deki ülkücülerin yüreğini burkmakta ve incitmektedir.'

Toplumdan, tabandan kopuk bir yapının başarılı olma imkanı bulunmadığını öne süren Erdoğan, partisine çok büyük bir darbe indirildiğini iddia etti.

Erdoğan, sözlerini şöyle tamamladı:

'Genel merkezin vermiş olduğu bu hasarı tamir ve tadil etmek ve Sakarya'da birlik ve beraberliği sağlamak için çalışacağız. Kapatılma nedenimiz ise tüzük maddesinden kaynaklanmaktadır. Bizi görevden almak yerine partimizi kapatmışlardır. Parti kapatıldığı anda burada faaliyet durmuş demektir.

Görevden almaya gücü yetmeyenler, görevden alınanların mahkeme yoluna gitmesini engellemek için MHP Sakarya İl Teşkilatı'nı kapatmıştır.'

MHP, EDİRNE İL YÖNETİMİNİ DE GÖREVDEN ALDI

MHP Genel Merkezi, Edirne İl Başkanı Mehmet Tolga Akalın ve yönetim kurulunu görevden aldı. Kararı tepkiyle karşılayan Akalın, "Bu uygulamalar siyasi genel kalitesizliğimizin en önemli sebebidir" dedi.


MHP'nin Merkez Yönetim Kurulu, partinin Edirne İl Başkanı olan Tolga Akalın ve yönetim kurulu üyelerinin tüzüğün 34'ncü maddesi gereğince görevden aldığını bildirdi. Parti genel merkezinden Edirne teşkilatına gönderilen faksla iletilen kararda "Parti tüzüğümüzün 52. ve 54. maddelerinin tanıdığı yetkiye istinaden; Edirne İl Teşkilatı, MYK'nın verdiği yetkiye dayanarak Başkanlık Divanı tarafından tüzüğümüzün 34. Maddesine göre yeni teşkilat kuruluncaya kadar kapatılmıştır" denildi.


Görevden alınan İl Başkanı Mehmet Tolga Akalın, karara tepki göstererek, "Türk siyasi tarihi ne yazık ki aynı zamanda bu politik zulümlerinde tarihi oldu. Bireyin tefekkür ve teşebbüs hürriyetini dumura uğratan onu modern közkaman veyahut mankurt haline getiren bu uygulamalar siyasi genel kalitesizliğimizin en önemli sebebidir" dedi. Yapılanı, politik istibdat düzeni olarak adlandıran Akalın, şunları söyledi:


"İnsan hürriyetini, insanın fikir ve irade oluşturma kabiliyetlerini tarumar edecek zulme karşı meşru vasıtalarla ve usulle direnmek de her Müslüman Türkün vazifesidir. Türk milliyetçilerinin tabi olacağı adalet eşitlik ve hürriyet ilkelerini barındıran bir hukuki düzen kurulması zarureti her dönemkinden daha elzem hale gelmiştir. Sürece tepki gösterecek partililerimizi toparlayarak tek vücut halinde AKP diktatörlüğüne karşı mücadele etmekte önümüzdeki ironik vazifedir. Dava arkadaşlarımızın bu kararlar sonucunda ümitsizliğe kapılmamaları da en büyük arzumdur. Unutulmamalıdır ki bedeli ödenmemiş hiçbir hürriyet mücadelesi yoktur."