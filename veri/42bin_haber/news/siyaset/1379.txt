Silivride nikah patlaması
Mahkumlara eşleriyle 24 saat baş başa görüşme imkanı sağlayan düzenlemenin ardından Silivri Cezaevinde hergün ortalama 50 nikah kıyılmaya başlandı. Baş başa görüşmeler için 50 oda hazırlandı.

CEZA  İnfaz Kanunu’ndaki değişiklik kapsamında, tutuklu ve hükümlülerin eşleriyle stüdyo tipi odalarda görüşme uygulamasının çalışmaları devam ediyor. Uygulamanın başlatılacağı  yerlerden biri de Silivri Cezaevi. Ergenekon, Balyoz ve KCK davalarında yargılanan sanıkların tutuklu bulunduğu Silivri Cezaevi Kampüsü, 8 Blok’tan oluşuyor. Cezaevi kampüsünde toplam 9 bin tutuklu ve hükümlü bulunuyor. 
Her gün 50 kişi evleniyor 
Ceza İnfaz Kanunu’ndaki ‘eşle birlikte olma’ hakkını duyan birçok tutuklu ve hükümlünün resmi nikah kıymak için başvurduğu belirtildi. Daha önce resmen evli olmayan çiftlerin kapalı görüşte bulunabildiği ancak oda görüşmelerinin sadece resmi nikahlılara uygulanması nedeniyle resmi nikah kıyanların sayısı bir anda arttı. Silivri Cezaevinde kadınlar da dahil son bir ayda yaklaşık 500 tutuklu ve hükümlünün nikah kıymak için başvurduğu belirtildi. Cezaevinde haftanın 5 günü yaklaşık 50 kişinin nikah masasına oturduğu ifade edildi.  
50 stüdyo tipi oda hazırlandı 
Silivri Cezaevi Kampüsü yerleşkesi içinde olan ve yapımı tamamlanan binada, hükümlü ve tutukluların eşleriyle birlikte kalabilmesi için yaklaşık 50 stüdyo tipi oda yapıldı. Yasal düzenleme kapsamında, stüdyo daire tipi mutfağı ve banyosu olan odalarda tutuklu veya hükümlüler resmi nikahlı eşleriyle yılın belli zamanlarında 24 saat baş başa görüşebilecek.