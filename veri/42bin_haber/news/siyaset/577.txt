Bahçeli: İmralı'ya muadil değil
MHP Genel Başkanı Devlet Bahçeli, Eski Genelkurmay Başkanı İlker Başbuğ ve MHP Milletvekili Engin Alan'ı ziyareti yaklaşık 2 saat sürdü. Devlet Bahçeli, ziyareti sonrası Silivri Cezaevi önünde açıklama yaptı.
Bahçeli, şunları söyledi:

"TSK'ın en yüksek mevkiinde 2 yıl görev yapan değerli bir komutanımız terör örgütü kurmak ve yönetmek suçlamasıyla demir parmaklıklar arasında bulunmaktadır. Bu insafsız cezanın adalet duygusunu zedelediği ortadadır. Terör örgütü PKK'nin elabaşının ve militanlarının temize çıkarılma çalışmalarının sürdüğü bir dönemde, TSK'da görev yapan değerli komutanlarımızın yargısız infaza tabi tutulması kabul edilemez. Sayın Başbuğ'un tutuklandığı andan itibaren tepkimiz bellidir. Ne yazık ki sayın Başbuğ ön yargılı ve siyasal telkin altında bulunan yargı tarafından tutuklanmıştır. Bilinmelidir ki Silivri, İmralı'nın dengi ve eşiti değildir. Bu, İmralı'ya muadil bir adım değildir."