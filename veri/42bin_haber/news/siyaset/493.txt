Bağış Kılıçdaroğlu'nun sözlerini değerlendirdi
Avrupa Birliği Bakanı ve Başmüzakereci Egemen Bağış, CHP Genel Başkanı Kemal Kılıçdaroğlu'nun İmralı görüşmeleri konusunda "AK Parti'ye yeni kredi açıyoruz, sorunu çözün" sözlerini değerlendirdi.
Bakan Bağış, Sütlüce'deki il binasında AK Parti İstanbul İl Başkanlığı Değerlendirme Toplantısına katıldı. Basına kapalı yaklaşık 3 saat süren toplantının ardından Bakan Bağış gazetecilerin sorularını yanıtladı. Kılıçdaroğlu'nun bugün yaptığı açıklamaları sorması üzerine Bakan Bağış, Başbakan Erdoğan'ın daha önce Genel Başkan Yardımcısı Ömer Çelik'i ortak çalışma konusunda görevlendirdiğini hatırlattı.

Bakan Bağış, "Kemal Bey'in de görevlendireceği bir arkadaşla ortak çalışmalarını icra etti. Orada CHP'den gelecek somut önerileri beklediğimizi söylemiştik. Aradan herhalde bir 6 ay geçti ama CHP'den bir öneri gelmedi. Ama biz Türkiye için önemli olan bir konuda, kendi gündemimiz için çalışmalar yürütüyoruz. Hükümetimiz bu konuda kararlıdır. Bütün muhalefet partilerimizin bu sürece destek vermesi gerekir. Türkiye'de kanayan yaranın bir an evvel durması gerekir. Hep beraber kardeşçe yaşamamız gerekir. Buna yönelik makul adımlar konusunda herkesin desteğini bekliyoruz. Bu süreçte önerisi ile fikri olan ve çözüme katkı vermek isteyen herkesin katkılarını önemsiyoruz" dedi. Bakan Bağış, bugünkü toplantının ise İstanbul teşkilatı olarak geçen yılın değerlendirmesini ve önümüzdeki dönem için yapılacak çalışmalarını değerlendirdiklerini belirtti.