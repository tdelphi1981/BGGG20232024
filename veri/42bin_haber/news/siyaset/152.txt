'Bunu kim yaparsa pahalıya ödetiriz'
AKP Genel Başkan Yardımıcısı Hüseyin Çelik CHP'lilerin gizlice AKP'ye üye yapılması konusunda, "Bunu kim yaparsa pahalıya ödetiriz" dedi.
 AKP Genel Başkan Yardımcısı Hüseyin Çelik, gündeme ilişkin gazetecilerin sorularını yanıtladı.
 Çelik, gazetecilerin Başbakan Yardımcısı Bekir Bozdağ'ın tekke ve zaviyelerle ilgili açıklamasını sorması üzerine şunları söyledi:
 "Devrim yasaları ile ilgili hepsini aynı pakette görürseniz doğru olmaz. Bazı kıyafetlerin giyilmeyeceğine dair kanuna göre ben de dahil hepimiz suç işliyoruz. Hepimizin şapka takması gerekir. Paşa, Bey gibi ünvanları kullanmak bile yasak. Mevlevilik, Bektaşilik bir tarikat. Yasalara göre serbest mi? Kanunen değil ama pratikte öyle değil. Bunun geçerliliği var mı? Bozdağ’ın işaret ettiği budur."
 Çelik, Başkanlık Sistemi ile ilgili soru üzerine, "Bugün yeni bir anayasa yapılıyor bu dönemde yeni bir sistem önermeyeceksiniz de ne zaman önereceksiniz? Hal yasası yapılırken mi? Başkanlık, yarı başkanlık, partili cumhurbaşkanlığı Anayasa Uzlaşma Komisyonu’nda bizim olmazsa olmazımız değil. Masadan kalkarız gibi iddiamız yok. Kabul edilmezse AK Parti ne yapacak? 330’un üzerinde milletvekili sayısı var mı? Esas irade millettir. Millet onaylarsa kabul edilir" diye konuştu.
 'TETİK TÜRKİYE’DE OLACAK'
 NATO'dan talep edilen patriot füze sistemine ilişkin olarak, "Patriotlar da sistemin sahibi NATO'dur. Başka ülkelerden uzmanlar olacak, bunlar asker de olabilir. Tetik Türkiye’de olacaktır. Nerede olması gerektiğine gelince, stratejik olarak ilgili yerlerdir. Yerini de TSK belirleyecektir" dedi.