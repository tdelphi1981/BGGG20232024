TBMMde güvenlik toplantısı
TBMM Başkanlığı, grup toplantılarından kaynaklanan ziyaretçi yoğunluğunun azaltılması hususunda, parti grupları ile görüşüldükten sonra, nasıl bir adım atılacağına ayrıca karar verileceğini duyurdu.
TBMM Başkanlığı'ndan yapılan yazılı açıklamada, Meclis'te yapılan haftalık siyasi parti grup toplantılarına çok sayıda ziyaretçinin katılımından kaynaklanan sorunları görüşmek üzere bugün bir toplantı yapıldığı belirtildi. TBMM Başkanı Cemil Çiçek başkanlığındaki toplantıya, Güvenlikten Sorumlu İdare Amiri Salim Uslu, AK Parti Grup Başkanvekili Mustafa Elitaş, CHP Sinop Milletvekili Engin Altay, MHP Grup Başkanvekili Mehmet Şandır ve BDP Grup Başkanvekili İdris Baluken'in katıldığı kaydedildi. Açıklamada, şu ifadelere yer verildi: "Toplantıda varılan mutabakatla, ilgili yönetmeliklerde de yer alan aşağıdaki hususlarda daha dikkatli olunması ve gereğinin yapılması için milletvekillerine ve siyasi parti gruplarına bir yazı gönderilmesi kararlaştırılmıştır. TBMM'de yapılan basın toplantılarına milletvekilleri dışında kimsenin katılmaması. Milletvekillerimizle birlikte araç içerisinde TBMM'ye gelen ziyaretçilerin kapılarda güvenlik kontrolü yapılıp kart verildikten sonra içeriye alınması. Ziyaretçi giriş yasağı olan günlerde içeriye ziyaretçi alınmaması. TBMM yerleşkesine giriş yasağı bulunan kişilerin içeriye alınmaması. Araç girişlerindeki kontrollere yardımcı olunması, tanıtma kartlarının araçlarda görünür şekilde bulundurulması. Girişlerde ve yerleşke içerisinde yaka kartlarının takılması. Ziyaretçi giriş saati olan 10.00'dan önce yerleşkeye ziyaretçi alınmaması. Kulislere ziyaretçi alınmaması ve Genel Kurul çalışma saatlerinden önce ziyaretçilerin yerleşkeden ayrılmalarının sağlanması. Salı günleri grup toplantılarından kaynaklanan ziyaretçi yoğunluğunun azaltılması hususunda ise parti grupları ile görüşüldükten sonra nasıl bir adım atılacağına ayrıca karar verilecektir."