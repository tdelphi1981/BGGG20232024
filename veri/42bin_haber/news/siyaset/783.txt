Okul müdürü atamasında yeni dönem
Milli Eğitim Bakanı Ömer Dinçer, öğretmen atamaları ve yer değiştirme taleplerinin ağustos ayında gerçekleştireceklerini belirtti.
Milli Eğitim Bakanı Ömer Dinçer, okul müdürlerinin atanması konusunda yeni bir uygulama üzerinde çalıştıklarını belirterek, 'Okul müdürü atamasında yine hizmet puanını esas alacağız. Daha sonraki yıllarda bu durum kariyer basamaklarıyla da ilişkilendirilecek. Ayrıca yazılı imtihan yapacağız ve bir mülakata tabi tutacağız. Sonra da başarılı olan üç kişi arasından il milli eğitim müdürü veya valinin seçeceği bir atama gerçekleştireceğiz' dedi.

Dinçer, özür grubu tayinleri ve öğretmen atamalarına ilişkin ise ağustos ayında hem yeni atamaları hem de yer değiştirme taleplerini karşılayacaklarını bildirdi.

Dinçer, AA muhabirine yaptığı açıklamada, okul müdürlerinin atanmasına yönelik mevcut uygulamada sadece hizmet puanlarının esas alındığını belirtti. Mevcut uygulama hakkında bilgi veren Bakan Dinçer, bir okulda yönetici kadro boşaldığında bununla ilgili duyuru yapıldığını ve talepte bulunanlar arasından hizmet puanı en yüksek olanın müdür olarak görevlendirildiğini söyledi.

'Bunun beraberinde getirdiği birçok mahsur da ortaya çıkıyor' diyen Bakan Dinçer, şunları söyledi:

'Onun önüne geçebilmek için şu anda 652 sayılı Kanun Hükmünde Kararname'de daha önceden hukuki zemini oluşturulan bir düzenleme için çalışıyoruz. Okul müdürü atamasında yine hizmet puanını esas alacağız. Daha sonraki yıllarda bu durum kariyer basamaklarıyla da ilişkilendirilecek. Ayrıca yazılı imtihan yapacağız ve bir mülakata tabi tutacağız. Sonra da başarılı olan üç kişi arasından il milli eğitim müdürü veya valinin seçeceği bir atama gerçekleştireceğiz. Bununla ilgili bir hazırlık yürütüyoruz. Henüz süreç tamamlanmadı.'

Bakan Dinçer, konuyla ilgili yönetmelik çalışmalarının sürdüğünü de ifade etti.

-Öğretmen atamaları, özür grubu tayinleri-

Özür grubu tayinleri ve öğretmen atamalarıyla ilgili ise Bakan Dinçer, 'Biz daha önceden kanun hükmünde kararname çıkardık. Atamaların yılda bir defa, yer değiştirmelerin de yine yaz aylarında, eğitimin olmadığı tatil dönemlerinde yapılacağını belirten bir düzenleme yaptık' diye konuştu.

Geçen sene sendikaların istekleri ve kanunun yeni çıkmasından dolayı şubatta son kez talepleri yerine getirdiklerini hatırlatan Bakan Dinçer, şunları kaydetti:

'Artık kanun yürürlükte ve sadece yılda bir kere atama ve yer değiştirme yapılacağını birçok kez duyurduk. Bugünlerde şubat ataması ve özür ataması talepleri, aslında eğitim ihtiyacının gerçeklerinden koparılarak, siyasi bir muhalefet tarzı olarak yürütülüyor. Biz henüz daha 5 ay oldu, bir dönem bitmedi özür grubu atamalarını yapalı. Yine beş ay oldu 40 binden fazla öğretmenimizin atamasını yapalı. Bugünlerde şubat ataması ve özür talepleri üzerinden yürütülen çalışmanın aslında AK Parti'ye ve Milli Eğitim Bakanlığı'na yönelik bir muhalefet çabası olduğunu görüyorum. Bazı sendikalar ve bazı partiler bu çabaların arka planınında birtakım teşvikler ve tahrikler yapıyor. İyi niyetli ve masum adayları yanlış yönlendiriyor. Ben gerçekten iyi niyetli atama bekleyen ve özür ataması için bekleyen öğretmenlerimize bu konuda dikkatli olmalarını tavsiye ediyorum.'

-'Gaziantep'te şubat ataması isteyen kişi, on yıldır öğretmenimiz'-

Başbakan Recep Tayyip Erdoğan'ın Gaziantep'te katıldığı bir açılış töreninde yaşanan olayın bu düşüncesini pekiştirdiğini vurgulayan Bakan Dinçer, şöyle devam etti:

'Gaziantep'te şubat ayında atama isteyen kişi on yıldır öğretmenimiz. Şubat ayı ataması onun sorunu değil ki. Gerçekten atama bekleyen bir öğretmen olsaydı ve bunu dile getirseydi iyi niyetli bir istek olarak düşünebilirdik. Bu açıdan bakıldığında bu günlerde yapılan bu tip taleplerin arkasında siyasi ve biraz da sendika destekli bir muhalefet çabası yattığı kanaatindeyim. Biz, bu tip durumlarda eğitimin gerçekliğinden hareket edeceğimizi defalarca söyledik. Yine öyle yapacağız ve ağustos ayında hem yeni atamaları hem de yer değiştirme taleplerini karşılayacağız. Ağustos ayında yaptığımız özür grubu atamalarında bize il içi ve iller arası yaklaşık olarak 51 bin kişi müracaat etti. Bunların toplam yüzde 91'inin talebini karşıladık. Sadece iller arasında özür grubu atama talebi 33 bin civarındaydı. Bunlardan yaklaşık 30 bin civarındaki öğretmenimizi aileleriyle buluşturduk. Bu açıdan bakıldığında önceki yıllardan daha yüksek oranda yer değiştirmeler gerçekleşti. Öğretmenlerimizin bu konuda çok müsterih olmalarını, elimizden geldiğince bu konularda onların da huzurlu bir eğitim-öğretim programına katılabilmelerini sağlayacak çabayı sarf ediyoruz.'