Erdoğan: İç hesaplaşma ihtimali yüksek
Başbakan Recep Tayyip Erdoğan, Paris'te 3 kadının öldürülmesine ilişkin, 'Burası (cinayetin işlendiği yer) aslında içeriden kilitlenen ve bu kilit de öyle tek kilit falan değil, şifreli kilitler. Bu şifreyi bilmeyenlerin açabileceği bir şey değil. O üç kişi bunu açıyor. Onlar da her halde tanımadıkları insanlara kapıyı açmaz' dedi.
BAŞBAKAN Recep Tayyip Erdoğan, Afrika ziyareti dönüşünde uçakta gazetecilere gündeme ilişkin açıklamalar yaptı. Paris'te 3 PKK'lı kadının öldürülmesini değerlendiren Erdoğan, "Geçmişte de iyi niyetli atılan adımlar maalesef kötü niyetliler tarafından hep engellenmiştir ve akamete uğratılmıştır. Burada da yine kendi içinde hesaplaşmanın neticesi olabilir veyahut da şu anda bizim atmakta olduğumuz bu iyi niyetli adımları kesmeye yönelik adımlar olabilir" dedi.


Cinayetlerin içeriden birileri tarafından işlenmiş olma ihtimalinin güçlendiğini söyleyen Erdoğan, buna delil olarak da 3 PKK'lı kadının bulundukları odanın şifreli kilit tarafından kilitlendiğini, şifreyi bilmeyenler tarafından açılamayacağını ve üç kadının da tanımadıkları kişilere kapıyı açmalarının mümkün olmamasını gösterdi. Erdoğan, cinayeti içeriden birilerinin işlemiş olabilme ihtimalinin güçlenip güçlenmediğinin sorulması üzerine de "O güçleniyor yani" dedi.


SARKOZY KAÇ YIL BİZE ÇİLE ÇEKTİRDİ?


Gabon'dan başladığı turunu Nijer'le devam edip Senegal'le tamamlayan Erdoğan'a ilk olarak bu ülkelerde yaptığı konuşmalardan bazılarının rahatsız olmuş olabilecekleri soruldu. 


Başbakan Erdoğan, "Valla beni ilgilendirmiyor. Sarkozy kaç yıl bize çile çektirdi? Biz hep sabır çektik. Sarkozy buraya (Senegal) geldiğinde bir ifade kullanıyor. 'Tarihe dönelim' diyor. Bundan Senegal ayağa kalkıyor. Böyle büyük bir hakaret olabilir mi? Yani, daha ileri gidelim demiyor, tarihe dönelim diyor. Ve isyan etmişler. Bu ne demektir? Yani Fransa'da ne kadar Senegalli olursa olsun Tunuslu olursa olsun Cezayirli olursa olsun, bunlara geçmişte soykırım uygulayan sizlersiniz. Ruanda'sına soykırım uygulayan sizlersiniz" diye cevap verdi. 


"TELEVİZYONU YA KONULDU YA KONULUYOR"


Erdoğan, kölelik ticareti için kölelerin tutulduğu Gore Adası'nda Fransızların verdiği bir heykelin iade edilmesi yönündeki açıklamasının hatırlatılması üzerine "Adeta dalga geçiyorlar. Bir taraftan o bir taraftan giyotine giden köle. Ama şunu unutmayın ki orada yedi metre 60 santimetre karelik o alanın içerisinde 12 kişi o zaman yatıyordu. Bizde 12 metre karede bir kişi yatıyor. Yatağı var, televizyonu ya konuldu ya konuluyor. Ve bir de günde bir saat beş tane arkadaşıyla avluda volta atıyor. Ve kopan kıyametleri de biliyorsunuz. Batı'yla bizim farkımız budur. Ve onlar (Afrikalılar) masum insanlardı. Onlar kimseyi öldürmemişlerdi. Çalınmış insanlardı. sadece fizikleri değil, onların ruhlarını çaldılar. Halen devam ediyor. Şimdi farklı şekilde, modernize ediyorlar." ifadelerini kullandı.


"GEÇMİŞTE DE İYİ NİYETLİ ATILAN ADIMLAR MAALESEF KÖTÜ NİYETLİLER TARAFINDAN HEP ENGELLENMİŞTİR"


Başbakan Erdoğan Fransa'da 3 PKK'lı kadının öldürülmesine ilişkin olarak da şunları söyledi: 


"Şimdi Fıratnews'in yaptığı bir haber var. O yayını duyduysanız orada aslında ciddi bir sıkıntı var. Yani bölücü terör örgütünün biliyorsunuz; farklı fraksiyonları var. Bunlardan bir tanesinin Fıratnews vasıtasıyla yaptığı açıklamada bir defa barışı kesinlikle istemediklerini ve bu sürecin aynı şekilde devamı konusunda gereği neyse bu yapılmalıdır ve bu uygulama da bunun bir ifadesidir şeklinde bir açıklamaları var. Benim yaptığım açıklamaya da dikkat ederseniz bundan önce yapılmış ve bunu işaret eden bir şeydi. Neydi o? Geçmişte de iyi niyetli atılan adımlar maalesef kötü niyetliler tarafından hep engellenmiştir ve akamete uğratılmıştır. Burada da yine kendi içinde hesaplaşmanın neticesi olabilir veyahut da şu anda bizim atmakta olduğumuz bu iyi niyetli adımları kesmeye yönelik adımlar olabilir. Onun için de sonucunu tabi beklememiz gerekir. Bazı tabi teknik bilgiler de geldi. Onlar da ilginç. Burası aslında içeriden kilitlenen ve bu kilit de öyle tek kilit falan değil şifreli kilitler. Bu şifreyi bilmeyenlerin açabileceği bir şey değil. Üçü bunu açıyor. Bunlar da herhalde tanımadıkları insanlara bunu açmaz. Tanıdıkları bildikleri insanlara açıyorlar" dedi.


Gazetecilerin "O zaman kendi içlerinden olabilme ihtimali güçleniyor" hatırlatması yapmaları üzerine de Erdoğan, "O güçleniyor yani" yanıtını verdi.


Soruşturmayı sadece Fransızların yapıp yapmayacağının soruna Başbakan Erdoğan, "Orada olduğuna göre onlar yapacak" dedi.


"ORAYLA İLGİLİ ADIMLARIMIZ BELLİ"


Başbakan Erdoğan'a ayrıca İmralı'yla görüşmeler konusunda BDP'nin talepleri ile Selahattin Demirtaş'ın, Öcalan'ın koşullarını görüşmeye müsait hale getirilmesi yönündeki talebi hatırlatıldı. Erdoğan, "Bir defa İmralı'nın koşulları dünyada hiçbir ülkede olmayandan çok daha iyi koşullardır. Burada adeta özel bakım söz konusudur. Ve ağırlaştırılmış müebbet hapse mahkum olmuş kişilere kendi yakınları rahatlıkla gidebiliyor. Kendileriyle görüşebiliyor, hiçbir manisi yok. Bunun yanında da özel izne tabi olarak adalet bakanlığımız kendi inisiyatifiyle yeri geldiği zaman uygun olanlara müsaade edebilirsin, izin verebilirsin, bunları da yapıyor zaten" değerlendirmesinde bulundu.