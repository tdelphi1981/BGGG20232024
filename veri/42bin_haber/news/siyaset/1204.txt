'Hitler kafası tam da budur'
 
 Başbakanın tarihten husumet çıkartmaya çalıştığını öne süren Koç, "Tarihten örnekler vermeye gerek yok. Başbakan geçsin boy aynasının karşısına orada konuşsun, kafa ne kafası orada görsün. Hitler kafası tam budur" dedi.
 
 Balıkesir ve ilçelerinde iki gündür incelemelerde bulunan, CHP’li belediyeleri ziyaret edip, etkinliklerine katılan Haluk Koç, bugün CHP İl Başkanlığı’nda basın toplantısı düzenledi. Konuşmasında AK Parti hükümetini ve Başbakan Recep Tayyip Erdoğan’ı sert sözlerle eleştiren Koç, Türkiye’nin sıkıntılı günlerden geçtiğini belirterek "Öyle anlatıldığı gibi toz pembe bir Türkiye yok" dedi. 
 
 Demokrasi için alarm zillerinin çaldığını iddia eden Koç, "Demokrasinin verdiği hak ve özgürlükleri kullanıyorsun, halkın sandıkta desteğini alıyorsun, bir şekilde çoğunluğu elde ediyorsun. İktidar gücünü elde ettikten sonra, seni oraya getiren demokratik hak ve özgürlükleri kısıtlamaya, kaldırmaya çalışıyorsun. Bunun siyasette tarifi önce örtülü faşizmdir, ondan sonra sivil, sonra da açık faşizmdir. Faşizm bizim yakın tarihimizde yaşadığımız gibi bir Eylül sabahı darbeyle, tankla, tüfekle gelmez. Bazen bu şekilde 1932’lerin başında Almanya’da olduğu gibi sandıktan çıkarır, demokrasiyi tahrip etmesiyle de hak ve özgürlükleri ortadan kaldırmasıyla da, tek adam olma özentisiyle de, sadece ’benim dediğim olacak, ben hiç kimseye hesap vermeyeceğim’ özentisiyle, bir ülkenin başına çöreklenebilir. Türkiye böyle bir tehlikeyle karşı karşıyadır" diye konuştu.
 
 "BEN AĞAÇ KOVUĞUNDAN MI ÇIKTIM"
 
 Herkesin demokrasi ve kuvvetler ayrılığı ilkesini korumak zorunda olduğunu kaydeden Koç, "Bu ülkede gerçekten yargı bağımsızlığını kurumsallaştırmak zorundayız. Yürütme, yasama ve yargı arasında birbirini denetleyen bir iktidar gücü oluşturmak zorundayız. "Ben sandıktan çıktım, ben milli iradeye dayanıyorum’ diyor. Ben ağaç kovuğundan mı çıktım? Yüzde 26 milli irade değil mi? Sadece sana verilen oylar mı milli irade? Bir tek demokrasilerde muhalefet vardır. Başka rejimlerde muhalefet yoktur. Bu muhalefet bazen daha büyük olur, bazen parçalı olur, bazen tek kişi bile olabilir. İşte demokrasi o tek kişinin hakkının ve hukukunun korunduğu rejimin adıdır. Bu ülkede hala 75 gazeteci, 870 öğrenci, 75 avukat ve 136 bin yurttaş tutuklu ise buna AKP demokrasisi için gurur tablosu demek lazım" dedi.
 
 "TARİHTEN HUSUMET ÇIKARTIYOR"
 
 Başbakan Erdoğan’ın konuşmalarında sık sık 1930-1940’lara gittiğini ve o döneme ilişkin eleştirilerde bulunduğunu anımsatan CHP’li Koç, "Daha ben doğmamışım, kendi de doğmamış. O, tarihten husumet çıkartma gayretini sürdürüyor. Hitler kafası işte bu. Demokratik süreçten ve sandıktan çıkıp, faşizme özenenlerdedir Hitler kafası. Hiç uzun araya gerek yok. 
 
 Tarihten örnekler vermeye gerek yok. Başbakan geçsin boy aynasının karşısına orada konuşsun, kafa ne kafası orada görsün. Hitler kafası tam budur. Hitler kafası ’yargıya talimat verdim gereğini yapsınlar’ diyen kafadır. Hitler kafası kendisinden başkasının düşüncesine saygı göstermeyen kafadır. Hitler kafası ’dünyada barış, yurtta barış’ diyen ulusal dış politikasını bugün komşularımızla Türkiye’yi kavgalı hale getiren kafadır. Savaş arayan kafadır Hitler kafası. Barışa düşman olan kafadır Hitler kafası. Böyle bir faşizm öncesi süreçten geçiyor Türkiye. Biliyorum çok kızıyorlar bu sözlere. Kızmaları için değil, ders almaları için söylemeye devam edeceğiz" dedi.
 
 CHP KADAR BAŞINIZA TAŞ DÜŞSÜN
 
 Medya’da CHP’ye yönelik eleştirilere de tepki gösteren ve CHP ile uğraşmak için görevlendirilmiş özel görevliler olduğunu idida eden Koç "Yahu bu Cumhuriyet Halk Partisi ne biçim partiymiş? Bu Cumhuriyet Halk Partisi içinde neler barındırıyormuş? Bu Cumhuriyet Halk Partisi ne kadar kötüymüş?’ Sizin başka işiniz yok mu yahu? Cumhuriyet Halk Partisi kadar hepinizin kafasına taş düşsün" dedi.
 
 CHP’li Koç,Balıkesir milletvekilleri Haluk Ahmet Gümüş ve Namık Havutça’nın katıldığı basın toplantısının ardından Savaştepe ilçesine hareket etti. Koç’un Sındırgı’daki temaslarının ardından yarın Balıkesir’den ayrılacağı bildirildi.
 
 Hilmi DUYAR-Coşkun YAMAN / BALIKESİR, (DHA)
  