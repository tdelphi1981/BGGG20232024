"Öcalan'a özgürlük, Kürtlere statü"
BDP Genel Merkezi tarafından tüm il ve ilçe başkanlıkları, belediye başkanları, kadın ve gençlik meclislerine gönderilen Nevruz kutlamarıyla ilgili genelgede, Nevruz etkinliklerinin 'Öcalan'a özgürlük, Kürtlere Statü' sloganıyla gerçekleştirileceği belirtilerek, bu konuda gerekli hazırlıkların yapılması istendi.
BDP MYK üyesi Midhi Perinçek imzasıyla gönderilen Nevruz Planlamasıyla ilgili genelgede şöyle denildi:

"Kürt sorunun çözümünün daha fazla gündemleştiği, Kürt'lerin özgürlüğü ve statülü bir yaşama daha fazla yaklaştığı ve Öcalan'ı özgürlüğe kavuşturmanın olanaklı hale geldiği bir dönemde, 2013 Nevruz'u 'Öcalan'a Özgürlük, Kürtlere Statü' şiarı ile karşılanıp kutlanacaktır. Bunun yanı sıra tarihi bir dönemden geçerken, sayın Öcalan'ın İmralı'dan başlattığı süreci, özgürlüğün simgesi olan Newroz'da bir üst boyuta taşıyacaktır.

Partimiz bu gerçekler ışığında, Newroz mitinglerinin başta kitlesellik olmak üzere daha güçlü, daha düzenli ve daha coşkulu geçmesi için merkezi bir koordinasyon çerçevesinde hayata geçirecektir." 

KUTLAMA PROGRAMI

Parti meclisinin, MYK'nın değerlendirme ve önerileri doğrultusunda Nevruz kutlamalarıyla ilgili planlama ise şu şekilde açıklandı:

1- Newroz 2013 mitingleri 17- 21 Mart 2013 tarihleri arasında yapılacaktır. 21 Mart 2013 tarihinde sadece Amed'te (Diyarbakır) Newroz final mitingi gerçekleştirilecektir.

2- Merkezi planlama dahilinde 45 yer belirlenmiştir. Belirlenen yerler ve tarihleri şöyledir.

17 Mart 2013 (Pazar):

Adana, Antalya, Aydın, Bursa, Denizli, Gaziantep, İstanbul, İzmir, Kocaeli, Konya, Manisa, Mersin, Tekirdağ, Van, Ceylanpınar, İskenderun, Milas, Silvan.

18 Mart 2013 (P.tesi):

Bingöl, Dersim, Hakkari, Iğdır, Kars, Muş, Ergani, Kızıltepe, Lice.

19 Mart 2013 (Salı):

Ağrı, Batman, Bitlis, Erzurum, Mardin, Urfa, Bismil, Pazarcık.

20 Mart 2013 (Çarşamba):

Adıyaman, Elazığ, Malatya, Siirt, Doğubeyazıt, Elbistan, Silopi, Tatvan, Yüksekova.

21 Mart 2013 (Perşembe):

Amed (Diyarbakır)


'KONUŞMALAR KÜRTÇE YAPILSIN'

Nevruz şiar ve ana sloganının 'Öcalan'a özgürlük, Kürtlere statü' olacağının belirtildiği genelgede şu ifaderele yer verildi:

"Miting platformu arkasına asılacak temel şiarımız budur. Afişleri yerel örgütlerimiz bastıracaktır. Döviz ve pankart olarak hazırlanacak Kürt'lerin talepleri de yereller tarafından bastırılacaktır. Mitingler için partimizin yerel teşkilat eşbaşkanlarının veya eşbaşkanlar tarafından görevlendirilecek yönetici başkanlığında tertip komiteleri oluşturulacak. Tertip komitesine yerel dinamiklerin en geniş katılımı sağlanmalı. Özgün bazı yerler hariç mitinglerde sadece iki kişi konuşacak. Tertip komitesi adına bir konuşmacı ve genel merkez tarafından görevlendirilen kişi konuşacaktır. Konuşmaların Kürtçe yapılması temel yaklaşımımızdır. Miting yapılacak yerlerin listesi tamamlandıktan sonra genel merkez tarafından görevlendirilen ve konuşacak kişinin isimleri genelge olarak iletilecektir. Katılımcılar ve etkinliği yönetenler ulusal kıyafet ile dahil olacaklardır. Zaman geçirilmeden halk ve mahalle toplantıları ve esnaf ziyaretleri gerçekleştirilmeli, bu etkinliklere yerel yöneticilerin- seçilmişlerin- yöneticilerin katılımı sağlanmalı."