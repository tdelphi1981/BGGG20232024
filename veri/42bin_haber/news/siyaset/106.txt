CHP'li milletvekilleri gazeteci Ünal'ı getirecek
CHP Hatay Milletvekilleri Refik Eryılmaz ile Hasan Akgöl, uzun süreden bu yana Suriye'de tutuklu bulunan gazeteci Cüneyt Ünal'ı kurtarmak için Suriye'ye gideceklerini açıkladı 
 Hatay’da basın toplantısı yapan Milletvekilleri Refik Eryılmaz ile Hasan Akgöl, Suriye Devlet Başkanı Beşar Esad’ın konuyla yakından ilgilendiğini söyledi. 1 ay önce yaptıkları ziyaret sırasında tutuklu gazeteciler hakkında Beşşar Esad’a durumu anlattıklarını hatırlanan Eryılmaz, Suriyeli yetkililer, Türk gazeteci Cüneyt Ünal’ın ellerinde olduğunu ve heyet halinde gelmeleri durumunda kendilerine teslim edeceklerini bildirdiklerini kaydetti. 
 
 Bu nedenle Suriye’ye gideceklerini belirten Eryılmaz, Türk gazeteci ile birlikte tutuklu olduğu belirtilen Filistinli gazeteci Beşar Fehmi Kadumi’nin konumu hakkında bilgi sahibi olmadığını ancak onu da Türkiye’ye getirmeye çalışacaklarını vurgulayarak, "Bizim amacımız iki gazeteciyi kurtarmak ve Türkiye’ye getirmek istiyoruz. Amacımız siyaset değil insani yardım. Parçalanmış aileleri tekrar bir araya getirmek istiyoruz "dedi.
 
 Milletvekili Hasan Akgöl de oluşturdukları komisyonla birkaç gün içinde Suriye’ye gideceklerini bildirdi.
 
 Mehmet EZER/ANTAKYA(Hatay), (DHA)