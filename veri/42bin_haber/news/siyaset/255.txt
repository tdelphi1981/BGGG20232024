Bakan Yıldırım: Yolsuzluk yapan alçaktır
Ulaştırma, Denizcilik ve Haberleşme Bakanı Binali Yıldırım, 'Yolsuzluk yapan da yolsuzluğa vesile olan da alçaktır, bu memleketin, yetiminin hakkına tecavüz etmiş en aşağılık insandır' dedi.
Yıldırım, TBMM Genel Kurulu'nda bakanlığının 2013 yılı bütçesi üzerinde yaptığı konuşmada, ulaştırma ve haberleşme sektörünün önemine işaret etti.

Eğer ulaşım, iletişim olmazsa insanların açlıktan, soğuktan ölebileceğini ifade eden Yıldırım, insanların yaşamını geçirmek için bile ulaşım, iletişime ihtiyaç duyduğunu vurguladı. Yıldırım, bu sektörün üretimi ve verimliliği artırdığını, ekonomiyi hareketlendirdiğini, iş alanları oluşturduğunu, küresel ve yurt içi rekabeti geliştirdiğini belirtti.

Yıldırım, Türkiye'nin dünya rekabetinden, dünyadaki acımasız yarıştan geri kalmaması için cumhuriyetin kuruluşundan bugüne bütün hükümetlerin ellerinden geldiğince çalıştığını, ülkenin imarı için hizmet ettiğini bildirdi.

Bakan Yıldırım, yollara, iletişim yollarına yapılan yatırımın; geleceğe, Türkiye'ye, Türk insanına, çağdaş uygarlık seviyesine ulaşmak için yapılan yatırım olduğuna dikkati çekti.

-'3 bin 668 projede çalıştık'-

Yıldırım, 2003'ten bugüne kadar ulaştırma, haberleşmeye 140 milyar liralık yatırım yaptıklarını dile getirerek, bunun yüzde 64'ünün karayollarına olduğunu vurguladı. Yıldırım, 'Bunun içinde 21 milyar lira yap-işlet- devret, yani bütçe dışı kaynaklarla yapılan işler, 119 milyar lira da bütçe kaynaklarıyla yapılan işler var. 3 bin 668 projede çalıştık. Hala da çalışıyoruz. Devam eden proje tutarı 168 milyar lira, bunun 82 milyarı bugün itibarıyla tamamlandı. 86 milyarlık kısmı devam ediyor' diye konuştu.

Yıldırım, son 10 yılın büyüme rakamlarına baktıklarında, Türkiye bir birim büyüdüyse ulaştırmanın iki, iletişimin 3 birim büyüdüğünü ifade etti.

'Son 10 yılda karayolu, havayolu, bilgi, iletişim teknolojilerinde hiçbir iyi iş yapılmadığı' eleştirilerinin haksız olduğunu belirten Yıldırım, siyasetin bu olmaması gerektiğine işaret etti.

-'Dağları dize getirdik'-

Dağları dize getirdiklerini, vadileri viyadüklerle geçtiklerini belirten Yıldırım, 'İnsanımıza yapılan her türlü hizmet helal olsun' dedi.

Bakanlığın bütçesinin 2003'te genel bütçe içinde yüzde 17 oranına sahipken, bugün yüzde 47 olduğunu ifade eden Yıldırım, bunun, hizmetin adı olduğunu söyledi.

Yıldırım, sadece karayollarında son 10 yılda yaptıkları yatırımların, ülkeye geri dönüşünün 15 milyar lira olduğuna dikkati çekerek, 'Bölünmüş yolları yapmasaydık, yolda bekleme, fazla yakıt yakma, havaya verdiğimiz 2,5 milyon ton egzozun ülkeye maliyeti 15 milyar lira. Yol tek başına para kazanmaz, yol medeniyet, gelecek nesiller için yapılır. Bu işler o kadar geç kalmış ki yol bile kendi başına en karlı yatırım haline geliyor. Türkiye'de 80 yılda 50 kilometre tünel yapıldı. 10 yılda bunun üzerine 103 kilometre tünel koyduk' diye konuştu.

-'Bir destan'-

Demiryollarında yapılan işleri, 'bir destan' olarak nitelendiren Yıldırım, şunları kaydetti:

'En büyük hamle cumhuriyetin kurulduğu yıldan 1946'ya kadar yapıldı. 3 bin 700 kilometre yol; tırnak, kazma, kürekle yapıldı. Türkiye 1951'de kazma, küreği, demiryollarını kaderine bıraktı. 2003'te demiryollarına baktığımızda demiryolları bütün imkanlarını kaybetmiş, altyapısı işlemez halde, araçları 40 yaşını aşmıştı. Demiryolları bu ülkenin yükünü taşıması gerekirken, ülke; demiryollarının yükünü taşır hale gelmiş. Demiryollarını ayağa kaldırmak AK Parti'ye nasip oldu. Bugün devam eden yüksek hızlı demiryolu ağıyla 14 şehrimiz birbiriyle birleşiyor. Hızlı tren şehirleri birbirine komşu yapıyor, insanın ülkesine güvenini artırıyor. Dünyada 8., Avrupa'da 6. sırada hızlı tren işletmeciliği yapan ülkenin adıdır Türkiye. ABD Ulaştırma Bakanı geldiğinde Ankara'dan Eskişehir'e trenle gitmeyi davet ettim. Bana, 'ABD büyük ülke, dünya lideri ama böyle bir tren yolumuz maalesef yok' dedi. Türk insanının hızlı tren özlemini gerçeğe dönüştüren AK Parti iktidarı var.'

CHP Mersin Milletvekili Aytuğ Atıcı'nın, yolsuzluk iddialarını dile getirmesine Yıldırım, 'Eğer yolsuzluk iddian varsa, buraya getir. Yolsuzlukla en son itham edeceğin adam karşındadır. 10 yıldır alnımızın akıyla hizmet yapıyoruz, hepsinin hesabını kuruş kuruş veririm. Öyle muğlak sözlerle beni yolsuzlukla itham edemezsiniz. Yolsuzluk yapan da yolsuzluğa vesile olan da alçaktır, bu memleketin, yetiminin hakkına tecavüz etmiş en aşağılık insandır' karşılığını verdi.