Bakan Ergün: "İmralı görüşmelerinde geç kalındı"
Bilim, Sanayi ve Teknoloji Bakanı Nihat Ergün, terörün bitirilmesi için yapılan İmralı görüşmelerinin, çözüme giden karmaşık yolda önemli bir adım olduğunu, ancak geç kalındığını söyledi.
Bakan Ergün, bir dizi ziyaret, temas ve açılışlarda bulunmak üzere geldiği Tekirdağ'da ilk olarak valiliği ziyaret etti.
 
Valilik makamında bir gazetecinin İmralı sürecine ilişkin sorusu üzerine Bakan Ergün şu değerlendirmeyi yaptı: "Türkiye'de 30 yıldan fazla yaşanan bir terör sorunu var. Herkes karmaşık çözümlerde itinalı konuşmalı. Eğer bu olmazsa çözüm zorlaşır. Herkes dikkatli olmalı. Muhalefet de dikkatli olmadı. Burada temel amaç problemi çözmek, suistimal edilmemeli. Keşke yıllar önce bu sorunun çözüm yoluna gidilmiş olsaydı." şeklinde konuştu.
 
Bakan Ergün, bir süre basına kapalı olarak gerçekleştirdiği valilik ziyaretinin ardından, belediye başkanlığını ve partisinin il başkanlığını ziyaret etti.