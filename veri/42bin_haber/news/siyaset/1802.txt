10 yılda kaç güvenlik görevlisi şehit oldu?
Milli Savunma Bakanı İsmet Yılmaz, 1 Ocak 2002-8 Mart 2012 tarihleri arasında meydana gelen terör olaylarında 94 polis, 724 asker, 96 geçici köy korucusu olmak üzere 914 güvenlik görevlisinin şehit olduğunu, 449 vatandaşın hayatını kaybettiğini bildirdi.
Yılmaz, TBMM Genel Kurulu'nda milletvekillerinin sözlü sorularını yanıtladı.

Bakan Yılmaz, Türkiye'de son dönemde insan haklarının geliştirilmesi konusunda önemli adımlar atıldığına işaret etti.

Gayrimüslim azınlıkların da etnik, dini kökenine bakılmaksızın, tüm vatandaşlara yönelik hükümetçe sürdürülenin kapsamlı reform sürecinin getirdiği yüksek standartlardan yararlandığını belirten Yılmaz, 'Rum Ortodoks azınlığın taleplerinin karşılanmasına yönelik olarak son dönemde bir çok hak sağlanmıştır. Rum Ortodoks azınlık tarafından bu gelişmeler memnuniyetle karşılanıyor. Heybeliada Ruhban Okulu'na ilişkin çalışmalarımızda yapıcı bir anlayışla ve ilgili kurum, kuruluşlarımızla, konunun tüm veçhelerini dikkate almak suretiyle bir çalışma sürdürmekteyiz' dedi.

Yılmaz, 1 Ocak 2002-8 Mart 2012 tarihleri arasında meydana gelen terör olaylarında 94 polis, 724 asker, 96 geçici köy korucusu olmak üzere 914 güvenlik görevlisinin şehit olduğunu, 449 vatandaşın hayatını kaybettiğini açıkladı.

-'Bölgede kalıcı barış için elinden gelen her türlü katkıyı yapıyor'-

Çeşitli sorunlarla örülü Ortadoğu coğrafyasının, başlıca ilgi alanlarından biri olduğunu dile getiren Yılmaz, Ortadoğu haklarıyla kültürel ve beşeri bağların, bölgedeki gelişmelerin Türkiye'ye doğrudan dolayı etkilerinin, kendilerini bölge sorunlarına odaklanmaya mecbur bıraktığını kaydetti.

Yılmaz, bölgedeki ihtilaflara doğrudan taraf olmayan Türkiye'nin, bölgede kalıcı barış ve istikrarın kurulması için elinden gelen her türlü katkıyı yaptığını dile getirdi.

Suriye yönetiminin, halkın meşru taleplerini yerine getirmek yerine, halkı baskı ve şiddetle sindirme yolunu seçtiğini vurgulayan Yılmaz, bir yönetimin, halkına karşı her türlü şiddet yöntemini kullanan bir mücadeleye girmesinin kabul edilemeyeceğini belirtti.

Yılmaz, Suriye'de akan kanın bir an önce durması, Suriye halkının haklı talep ve beklentileri doğrultusunda siyasi geçiş sürecinin başarıyla tamamlanmasını temenni ettiklerini vurguladı. Yılmaz, Suriye'nin geleceğini, Suriye halkının belirleyeceğini kaydetti.

-'Ablukaya son vermeden yalnızlıktan kurtulamaz'-

İsrail'in işlediği suçları kabul ederek özür dilemeden, tazminat ödemeden ilişkilerde olumlu bir sonuç beklenmemesi gerektiğini dile getiren Yılmaz, İsrail'in Gazze'ye uyguladığı insanlık dışı ablukaya son vermeden, uluslararası platformda içine düştüğü yalnızlıktan kurtulmasının mümkün olmadığını ifade etti. Yılmaz, İsrail'in izlediği politikalar nedeniyle içine düştüğü yalnızlığın ortada olduğunu, bunu sadece Türkiye'nin değil, BM üyesi, sağduyu sahibi herkesin dile getirdiğini söyledi.

Bakan Yılmaz, Türkiye'nin, bugüne değin Büyük Ortadoğu Projesi olarak adlandırılan herhangi bir projede hiçbir rol üstlenmediğini, bu adı taşıyan bir projede bulunmadığını bildirdi.

Büyük Ortadoğu Projesi ile kast edilenin geniş Ortadoğu ve Kuzey Afrika girişimin olduğunun varsayıldığını anlatan Yılmaz, bu girişimin, bölgede barış, istikrar, sürdürülebilir kalkınma ve ekonomik refahı amaçlayan bir dönüşüm projesi olarak ortaya çıktığını kaydetti. Yılmaz, bu projenin, 8-10 Haziran 2004'de ABD'de düzenlenen G-8 Zirvesi sırasında başlatıldığını ifade etti.

Yılmaz, Türkiye'nin bu girişim kapsamında eşbaşkanlık ya da herhangi bir rolünün bulunmadığını vurgulayarak, sözlerini şöyle sürdürdü:

'Ülkemiz bölgenin en önemli demokratik ve önde gelen ülkesi olma vasfıyla, yapılan davet üzerine bu girişime demokratik ortak sıfatıyla katkıda bulunmuştur. Bu katkı tamamen kendi özgür ve serbest irademizle, herhangi bir yükümlülük altına girmeksizin gerçekleştirildi. Ülkemiz, bölgedeki ülkelerin kalkınma ve demokratikleşme ihtiyaçlarına destek olabilecek, uluslararası bir çaba olarak değerlendirmiş ve desteklemiştir. Türkiye'de belirli çevrelerin, uzun zamandır herhangi bir fonksiyonu kalmamış ve gündemden düşmüş olan bu girişimi, ısrarla ve sürekli olarak gündemde tutmaya, açıklanan içeriğinden farklı anlamlar yükleyerek, hükümetimizi veya ülkemizi gizli bir gündemin, komplonun parçası olarak takdim etmeye çalışması, gerçekle uzaktan yakından ilgisi yoktur. Hiçbir Türkiye Cumhuriyeti hükümetinin, bölge ülkelerinin toprak bütünlüklerine, sınırlarının değişmezliği ve egemenlik ilkesine aykırı hareket etmesi, bu yönde olabilecek herhangi bir planın parçası olması düşünülemez. Böyle bir durum geçmişte olmadığı gibi, bugün de söz konusu değildir. İzlediğimiz dış politika, bu yönde olabilecek her türlü girişimin önüne bir set oluşturacak nitelikte olduğu gibi bölgesel barış, istikrar ve güvenliğin en büyük teminatıdır.'

-'Suriye rejimine destek veren ülkeler'-

Yılmaz, köklü tarihi, kültürel ve insani bağların bulunduğu, ikili ilişkilerin geliştirilmesi için son 10 yılda büyük emek harcanan Suriye ile ilişkileri karşı karşıya getirecek bir çatışma ortamı yaratılmasının, hiçbir şekilde dış politika hedefleri olamayacağını kaydetti.

Bakan Yılmaz, Suriye'yi kana bulayan, ülkeyi şiddet sarmalına sürükleyen Suriye yönetimi karşısında, Türk halkının başından beri kararlılıkla durduğu noktanın, Suriye halkının yanında yer alması olduğunu belirtti.

Türkiye'nin, Suriyeli muhalif guruplara silah sağlanmasına yönelik bir faaliyete girişmesinin söz konusu olmadığının altını çizen Yılmaz, 'Türkiye, Suriye halkının meşru taleplerini barışçı yollardan dile getirmesinin yararına inanmakta, muhalefet ile temaslarında barışçıl yollarının reddedilmemesi gerektiğini kuvvetle vurgulamaktadır. İç karışıklıkların yaşandığı, çatışma ortamının olduğu ülkelerde kaçakçılık faaliyetlerinin artığı vakadır. Suriye'de kaçak olarak ele geçirildiği ileri sürülen silahların önemli bir kısmının menşeinin Suriye rejimine destek veren ülkeleri kapsadığı bir gerçektir' diye konuştu. Milli Savunma Bakanı İsmet Yılmaz, belediye ve il özel idarelerinde yaklaşık 17 bin, KİT'lerde 76 bin 785 sözleşmeli personel çalıştığını belirtti.

TBMM Genel Kurulu'nda sözlü soru önergelerini yanıtlayan Yılmaz, 2003'te 114, 2004'te 36, 2005'te 41, 2006'da 63, 2007'de 148, 2008'de 25, 2009'da 62, 2010'da 341, 2012'de 42 olmak üzere toplam 872 iktisadi ve idari bilimler fakültesi mezununun öğretmen ya da Milli Eğitim Bakanlığı'ndaki başka kadrolarda istihdam edildiğini söyledi.

Yılmaz, fen edebiyat fakültesi mezunlarından 2003'te bin 964, 2004'te bin 866, 2005'te 983, 2006'da bin 564, 2007'de bin 456, 2008'de bin 208, 2009'da bin 611, 2010'da 5 bin 43, 2011'de 5 bin 498 olmak üzere toplam 21 bin 193 kişinin öğretmenliğe ya da bakanlığın diğer kadrolarına atandığını kaydetti.

İstanbul Büyükşehir Belediye Başkanı Kadir Topbaş hakkındaki bir ihale yolsuzluğu iddiasıyla ilgili Danıştay 1. Dairesi'nin, İçişleri Bakanlığı'nın soruşturma izni verilmemesi kararını kaldırdığını anlatan Yılmaz, açılan davaların safahatına ilişkin bilgi bulunmadığını belirtti.

Yılmaz, İSMEK ihalelerine ilişkin denetimlerde de mevzuata aykırı durum tespit edilmediğini bildirdi.

Çeşitli soruların yanıtlarında Türkiye'nin makro ekonomik göstergeleri hakkında bilgi veren Yılmaz, Türkiye'nin en hızlı büyüyen ekonomiler arasında yer aldığını, milli gelir ve kişi başına yıllık gelirin arttığını ifade etti.

-'Boşanma oranı AB ülkelerine göre çok düşük'-

Kamu kurum ve kuruluşlarında 25 bin 266 geçici personel istihdam edildiğini belirten Yılmaz, geçici personele aile yardımı verilmesine ilişkin hüküm bulunmadığını, bu konuda herhangi bir çalışma da olmadığını söyledi.

İsmet Yılmaz, Türkiye'de boşanma oranının AB ülkelerine göre oldukça düşük olduğunu vurguladı. AB ülkelerinde evlenme oranı azalırken, Türkiye'de artış gösterdiğine dikkati çeken Yılmaz, 'Boşanma istatistiklerinin tek değişkenle açıklanması mümkün değildir. Boşanma verilerinde ciddi artış olmasa dahi ilgili bakanlık tarafından aile kurumunu güçlü kılacak faaliyetlere devam edilmektedir' dedi.

-Kamudaki sözleşmeli personel sayısı-

Kamu kurum ve kuruluşlarında çeşitli kanun, KHK ve Bakanlar Kurulu kararlarıyla sözleşmeli personel istihdam edilebildiğini belirten Yılmaz, belediye ve il özel idarelerinde yaklaşık 17 bin, KİT'lerde 76 bin 785 sözleşmeli personel istihdam edildiğini kaydetti.

Yılmaz, kamuda, 187 bin 280'i Devlet Memurları Kanunu'nun 4-b hükmüne tabi olmak üzere toplam 197 bin 350 sözleşmeli personelin 21 Aralık 2012 tarihi itibariyle memur kadrolarına atandığını söyledi.

Sözleşmeli personelin memur kadrosuna kanunla geçirilebileceğine işaret eden Yılmaz, Devlet Personel Başkanlığı'nda bununla ilgili çalışma bulunmadığını belirtti.

Yılmaz, son 10 yılda hastalık, ailevi geçimsizlik, geçim zorluğu, ticari başarısızlık, olumsuz ilişkiler ve öğrenimde başarılı olamama gibi nedenlerden kaynaklanan ruhi bunalımlar sonucunda 26 bin 745 kişinin intihar ettiğini açıkladı.

Bakan Yılmaz, intihar olaylarının önlenmesi konusunda sosyal içerikli projeler üretilerek yaşama geçirilmesi gerektiğinin değerlendirildiğini ifade etti.

Eğitim öğretimin niteliğini artırmak amacıyla FATİH Projesi kapsamında, tüm temel ve ortaöğretim kurumlarında her dersliğin akıllı tahta, internet altyapısı ve çeşitli dokümanlarla donatılacağını anlatan Yılmaz, ilk etapta 3 bin 657 ortaöğretim kurumunun ihalesinin tamamlandığını ve sözleşme imzalandığını sözlerine ekledi.