Doğuya yatırım için özel sektör şimdiden sıraya girdi
STARa konuşan Kalkınma Bakanı Cevdet Yılmaz, Çözüm Sürecinin olumlu havasının bölgeye ilgiyi artırdığını belirterek, Yatırımcılar sıraya girdi. Adıyaman, Urfa ve Diyarbakır OSBlerde yer kalmadı. Yakında tersine göç başlayabilir dedi.

KALKINMA Bakanı Cevdet Yılmaz, Çözüm sürecinin yatırımcıların bölgeye bakışını değiştirdiğini belirterek, yatırımcıların bölge illerinde adeta sıraya girdiğini söyledi. Yılmaz, “Adıyaman, Şanlıurfa ve Diyarbakır OSB’lerde yer kalmadı. Yatırımcılar için yeni yerler bakıyoruz. OSB’leri genişletmenin yollarını arıyoruz” dedi. Yılmaz, Doğu ve Güneydoğu illerindeki ekonomik yansımalarını ve tam barışın sağlanması sonrası bölge için uygulanacak projeleri STAR’a anlattı.  
Müthiş bir destek var 
Bölge halkının İmralı barış sürecine “müthiş bir desteği” olduğunu ifade eden Yılmaz, bunun sebebinin de terörden en büyük sıkıntıyı bölge halkının çekmesi olduğunu kaydetti. Cevdet Yılmaz, “Bölge halkı, yıllardır çocukları ile dağlarda pikniğe gidemiyor. Hastasını hastaneye götüremiyor. İş bulamıyorlar. Neresinden bakarsınız bakın, en büyük sıkıntıyı bölge halkı çekti. Bu nedenle bölgede çok büyük çoğunluk işin biran önce sonuçlandırılmasını ve bölgeye barışın gelmesini istiyor” dedi. 
Rüzgarı bile şimdilik yetti 
Barış sürecinin başlamasının bile iş adamlarının bölge illerine olan bakışını değiştirdiğini ifade eden Yılmaz, birçok iş adamının gerek teşvik paketinin gerekse barış sürecinin etkisi ile bölge illerinde yatırım için adeta sıraya girdiğini söyledi. Yılmaz, “Yatırımcılar sıraya girdi. Adıyaman, Şanlıurfa ve Diyarbakır’da OSB’lerde yer kalmadı. Yatırımcılara yer arıyoruz. OSB’leri genişletmenin çalışmalarını başlattık” diye konuştu. 
Kalkınma ile tersine göç başlayacak 
TEŞVİK paketi ile bölge illerine Cumhuriyet tarihinin en büyük desteklerinin verildiğini hatırlatan Kalkınma Bakanı Cevdet Yılmaz, desteklerin yanında iş adamlarına, yatırım konusunda yardımcı olacak uzmanlar da görevlendirdiklerini söyledi. Yılmaz, “Siirt, Batman, Şırnak ve Mardin gibi illerde yatırım ajansı kurduk. Bu ajanslarda, dil bilen uzmanlar görevlendirdik. Yatırımcılara bölgenin olanakları ve yatırım potansiyeli hakkında yardımcı oluyorlar” dedi. Süreç sonrasında bölgenin kalkınması için uygulanacak olan tüm politikaların hazır olduğuna işaret eden Cevdet Yılmaz, 3-5 yıllık perspektifler doğrultusunda hayata geçirilecek olan projeler ile bölgenin kaderinin değişeceğini söyledi. Yılmaz, “Satın alma paritesi bakımından kişi başına düşen gelirin ortalamanın en az yüzde 75’ini aşmasını bekliyoruz” dedi. Yılmaz, bölgede barışın sağlanması ile birlikte tersine göç başlayacağını ve bölgeden göç etmek zorunda kalan binlerce ailenin geri döneceğini bildirdi. Yılmaz, “Göç duracak hatta, tersine göç başlayacaktır” dedi. Yılmaz, bölgenin cazibe merkezi haline geleceğini de vurguladı.