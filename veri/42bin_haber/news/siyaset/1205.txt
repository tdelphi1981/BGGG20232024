'İmralı'daki görüşmeler Ankara'dan canlı izleniyor'
 
 Avrupa’da yayımlanan Rudaw gazetesine konuşan BDP Diyarbakır Milletvekili Altan Tan, Kürt sorununun siyasi bir sorun olduğunu ve çözümünün de siyasi olması gerektiğini belirterek, "Siyasi metodlarla sorun, oturularak diyolog ile çözülmelidir. Siyasi çözüm yolunun açılması için silahların susması gerekiyor. Çatışmaların durması ile ilgili muhatap Abdullah Öcalan ve PKK’dır. Onun için Öcalan ile yapılan görüşmeleri doğru ve yerinde görüyoruz. Bu görüşmelerin sürmesi gerekir" dedi.
 Tan, daha önce de PKK ve MİT’in Oslo’da bir araya gelerek sorunun çözümü için görüştüklerini ifade ederek, "Ancak bu görüşmeler sonuçlanmadan bitti ve yeniden çatışmalar başladı. Çatışmaların başlamasından hükümet PKK’yı, PKK ise Türkiye hükümetini suçladı. Biz parlamenterler olarak kimin doğru söylediğini bilmiyoruz" dedi.
 
 Tan, Türkiye’deki yöneticilerin İmralı Adası’nda Abdullah Öcalan ve avukatlarının yaptığı görüşmeleri canlı yayın ile Ankara’dan izlediğini de ileri sürerek, "Ama biz milletin vekili olarak bu konudan haberdar değiliz, ne konuşulduğunu bilmiyoruz. İki arkadaşımız İmralı Adası’na gidip Abdullah Öcalan ile görüştü. Biz devlet yetkilileri ile de görüşmelerin yolunun açılmasını istiyoruz. Bu görüşmelerin açık yapılmasını istiyoruz. Ben bu görüşmelerin geçmişte olduğu gibi taktik amaçlı olmamasını ümit ediyorum" dedi.
 
 Ferit ASLAN/DİYARBAKIR, (DHA) 
  