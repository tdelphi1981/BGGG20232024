Cami buraya yapılacak
Başbakan Erdoğanın, Gerekirse camiyi biz yaparız açıklaması Atinalı Müslümanlar için yeni bir umut oldu. Yunan Müslümanlar Derneği Başkan Yardımcısı Rassas, Başbakan Erdoğanın açıklamaları bizi çok mutlu etti. Bir diğer önemli sorunumuz da mezarlık dedi.

Başbakan ERDOĞAN’IN SÖZÜ ATİNA’DAKİ 200 BİN MÜSLÜMANA UMUT OLDU 
AVRUPA’DA başkentinde cami bulunmayan yegane ülke olan Yunanistan’da, Atina’da Müslümanların ibadet ihtiyaçlarının karşılanması için oluşturulması kararlaştırılan, ancak fanatik grupların tepkisi nedeniyle bugüne kadar yapımına başlanmayan cami konusu Başbakan Recep Tayyip Erdoğan’ın açıklamalarıyla yeniden gündeme geldi.Başbakan Erdoğan’ın, Katar’da görüştüğü Yunanistan Başbakanı Antonis Samaras’a, “caminin imarına müsaade edilmesi halinde Atina’ya camiyi kendilerinin yaptırabileceğini’’ söylemesi başkent Atina’nın da içerisinde bulunduğu Attiki bölgesinde yaşayan 200 binin üzerinde Müslüman için yeni bir umut oldu. 
Yıllardır bunun için bekliyoruz 
Yunan Müslümanlar Derneği Başkan Yardımcısı Mazen Rassas, yaptığı açıklamada, ‘’Sayın Başbakana çok teşekkür ederiz. ‘Atina’daki camiyi biz yaptırırız’ ifadesi bizi çok mutlu etti’’ dedi. Kunanistan’da ibadet edilecek hiçbir yer olmadığının altını çizen Rassas, yıllardır Yunan devletinden bu konuya çözüm istediklerini ifade ederek, ‘’Yunan hükümeti caminin yapımı için Atina’nın merkezine 4,5 kilometre uzaklıkta bulunan Eleona bölgesinde bir arazi tahsis etti, ancak yıllardır hiçbir gelişme olmadı. Umuyoruz ki artık cami inşa edilir’’ diye konuştu.      
CENAZELERİMİZİ GÖMECEK YER YOK 
‘’CAMİ konusu dışında daha önemli olan mezarlık meselesi’’ diyen Mazen Rassas, Atina’da vefat eden Müslümanları defnedecek bir yerleri olmadığından cenazeleri ülkelerine göndermek zorunda kaldıklarını kaydetti. Kendi yaşadığı bir olayı da paylaşan Rassas, ‘’Bir Filistinli olarak annem ve babam vefat ettiğinde onları Filistin’e gönderemedim, Batı Trakya’da defnetmek zorunda kaldım. Ölülerimizi İskeçe ve Gümülcine’de defnediyoruz. Bu konuya camiden daha fazla el atmamız lazım. İbadet edecek yer bulabiliriz, fakat ölülerimizi defnedecek yer bulamayız’’ dedi. Yunan Müslümanlar Derneği Başkan Yardımcısı Mazen Rassas, kendilerine cami yapımında yardımcı olmak isteyen Müslümanlara da desteklerinden dolayı teşekkür etti. 
Camiiler müze  olarak kullanılıyor 
ATİNA’DA Osmanlı döneminden kalma, seramik müzesi olarak kullanılan Mustafa Ağa Camisi ve Fethiye Camisi var. Ancak başkentte yaşayan yaklaşık 200 bin Müslüman evlerinde ibadet etmek zorunda kalıyor.