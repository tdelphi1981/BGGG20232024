Meclis'te 'anadil' mesaisi başlıyor
Meclis Adalet Komisyonu'nda Terörizmin Finansmanının Önlenmesi Hakkında Kanun Tasarısı görüşülecek.
 Meclis haftaya “böcek" komisyonunun kurulmasıyla başlayacak ve  “anadilde savunma” ve evli hükümlülerin en geç üç ayda bir kez olmak üzere, üç saatten yirmidört saate kadar eşleri ile görüşmesini öngören tasarısıyla devam edecek. Meclis Genel Kurulu “anadilde savunma”ya ilişkin tasarı için hem fazla mesai yapacak hem ucu açık çalışacak.
 
 -“BÖCEK” KOMİSYONU KURULACAK-
 Meclis Genel Kurulu’nda 22 Ocak Salı günü “böcek” komisyonu olarak da adlandırılan “Yasadışı dinlemelerin ve teknolojik araçlarla özel hayatın gizliliğine yönelik ihlallerin tespiti, önlenmesi ve gerekli tedbirlerin alınması” konusunda AK Parti tarafından Meclis araştırma komisyonu kurulması için verilen ve diğer partilerin de aynı konuda verdiği önergeler görüşülecek. Kurulacak komisyon, yasa dışı dinlemelerin hangi araçlar kullanılarak yapıldığı, bu araçların nasıl temin edildiği, bu araçların imali, ithali ve bulundurulması konusunda yasal düzenlemelerin gözden geçirilmesi ve yaşanan bu sorunun çözümü amacıyla alınması gereken yasal, idari ve istihbari ve diğer önlemlerin tespiti için çalışacak.
 -GENEL KURUL’DA ANADİLDE SAVUNMA MESAİSİ-
 Meclis Genel Kurulu’nda Salı günü, görüşmeleri yarım kalan Elektrik Piyasası Kanunu ile Özel Tüketim Vergisi Kanununda Değişiklik Yapılmasına Dair Kanun Teklifi de ele alınacak. 6 maddelik teklifin 5. maddesi üzerindeki görüşmelerden devam edilecek.
 Meclis Genel Kurulu’nda “anadilde savunma” ve evli hükümlülerin en geç üç ayda bir kez olmak üzere, üç saatten yirmidört saate kadar eşleri ile görüşmesini öngören tasarının görüşmelerine 23 Ocak Çarşamba günü başlanacak. AK Parti, Genel Kurul’un Çarşamba ve Perşembe günlerinin yanı sıra Cuma ve Cumartesi’de çalışarak söz konusu tasarının görüşmelerinin tamamlanmasını planlıyor. Çarşamba günü başlayacak olan tasarının gün içerisindeki çalışma saati ise ucu açık olacak. 
 Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanun Tasarısına göre sanık; iddianamenin okunması, esas hakkındaki mütalâanın verilmesi, üzerine sözlü savunmasını, kendisini daha iyi ifade edebileceğini beyan ettiği başka bir dilde yapabilecek. Bu durumda tercüme hizmetleri, listeden, sanığın seçeceği tercüman tarafından yerine getirilecek. Bu tercümanın giderleri Devlet Hazinesince karşılanmayacak.
 -ÖDÜLLENDİRME-
 Hükümlüler, kurum içindeki veya dışındaki genel durumları, eğitim ve iyileştirme faaliyetlerine etkin katılımları, kurum düzenine karşı tutumları ve kendilerine verilen işlerdeki gayretleri dikkate alınarak teşvik esaslı ödüllerden yararlandırılabilecek.
 Bundan çocuk hükümlüler de yararlanacak.
 Hükümlülere verilebilecek ödüller şunlar:
 Kapalı ceza infaz kurumlarında bulunan evli hükümlüler, en geç üç ayda bir kez olmak üzere, üç saatten yirmidört saate kadar eşleri ile kurum veya eklentilerinde ceza infaz kurumu personelinin yakın nezareti olmaksızın mahrem şekilde görüştürülebilecek.
 Çocuk hükümlülere, en geç iki ayda bir kez olmak üzere, üç saatten yirmidört saate kadar ana ve babasıyla veya vasisiyle kurum ya da eklentilerinde ceza infaz kurumu personelinin yakın nezareti olmaksızın aile görüşmesi yaptırılabilecek.
 Haftalık ziyaret süresi iki saate kadar uzatılabilecek.
 Tek kişilik odalarda televizyon bulundurma imkânı verilebilecek. Hediye verilebilecek.
 Çocuk eğitim evlerine nakiller kurum görevlisinin nezaretinde olacak. Açık ceza infaz kurumlarına nakiller ise kurum görevlisi olmaksızın yapılacak.
 -HÜKÜMLÜYE İZİN-
 Hükümlünün, izin süresi içinde gece konaklaması gerektiği takdirde, kendi evi veya Kanunda belirtilen bir yakınının evinde, güvenli görülen başka bir yerde ya da gidilen yerde bulunan kapalı ceza infaz kurumunda kalmasına, güvenlik hususu değerlendirilmek ve gerekli güvenlik tedbirleri alınmak suretiyle, gidilen yerin valisi tarafından karar verilecek.
 -ANAYASA UZLAŞMA VE İÇTÜZÜK UZLAŞMA KOMİSYONLARI-
 Meclis Anayasa Uzlaşma Komisyonu ile İçtüzük Uzlaşma  Komisyonu çalışmalarına devam edecek.  Meclis Anayasa Uzlaşma Komisyonu bünyesinde oluşturulan Yazım Komisyonu 22 Ocak Salı günü toplanacak. İçtüzük Uzlaşma Komisyonu da 23 Ocak Çarşamba günü çalışmalarına devam edecek.
 -TERÖRE FİNANS SAĞLAYANIN MALVARLIĞI DONDURULACAK-
 Meclis Adalet Komisyonu’nda 24 Ocak Salı günü Terörizmin Finansmanının Önlenmesi Hakkında Kanun Tasarısı görüşülecek. Tasarıyla terörizmin finansmanın suçu düzenlenirken, malvarlığının dondurulmasına ilişkin usul ve esaslar belirleniyor. 
 Tasarıyla Malvarlığının Dondurulmasını Değerlendirme Komisyonu kurulacak. Komisyon, malvarlığının dondurulmasına, malvarlığının dondurulması kararının kaldırılmasına ya da yabancı ülkelerdeki malvarlığının dondurulması hususunda talepte bulunulmasına karar verebilecek.
 -KOMİSYONLAR-
 Kadın Erkek Fırsat Eşitliği Alt Komisyonu(Toplumsal Cinsiyete Duyarlı Bütçeleme)’nun 22 Ocak Salı günkü toplantısında, Milli Eğitim Bakanlığının son beş yıl içinde hazırlanan stratejik planlarının toplumsal cinsiyet eşitliği ve toplumsal cinsiyete duyarlı bütçeleme yaklaşımı ışığında değerlendirilmesine ilişkin sunumu ile Sağlık Bakanlığının son beş yıl içinde hazırlanan stratejik planlarının toplumsal cinsiyet eşitliği ve toplumsal cinsiyete duyarlı bütçeleme yaklaşımı ışığında değerlendirilmesine ilişkin sunumu yer alıyor.
 
 Plan ve Bütçe Komisyonu 22 Ocak Salı günü yapacağı toplantıda, Sağlık Bakanlığınca Kamu Özel İşbirliği Modeli ile Tesis Yaptırılması, Yenilenmesi ve Hizmet Alınması Hakkında Kanun Tasarısı Alt Komisyon Raporunu görüşecek.
 
 Tarım, Orman ve Köyişleri Komisyonu 22 Ocak Salı günkü toplantısında, 
 Adalet ve Kalkınma Partisi Grup başkanvekilleri Nurettin Canikli, Mustafa Elitaş,  Ayşe Nur Bahçekapılı,  Ahmet Aydın ve Mahir Ünal’ın; Orman Köylülerinin Kalkınmalarının Desteklenmesi ve Hazine Adına Orman Sınırları Dışına Çıkarılan Yerlerin Değerlendirilmesi ile Hazineye Ait Tarım Arazilerinin Satışı Hakkında Kanunda Değişiklik Yapılması Hakkında Kanun Teklifi’ni görüşecek.
 Sanayi, Ticaret, Enerji, Tabii Kaynaklar, Bilgi Ve Teknoloji Komisyonu 23 Ocak  Çarşamba günü  Elektrik Piyasası Kanunu Tasarısı’nı ele alacak.
 ANKA
 
 
  