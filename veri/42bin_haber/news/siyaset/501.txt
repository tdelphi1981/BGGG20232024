'Evlilik dışı ilişki topluma zararlı'
Başbakan Yardımcısı Bülent Arınç, katıldığı bir nikah töreninde yaptığı konuşmada evliliğin önemine işaret etti, "Evlilik dışı ilişkilerin toplum için zararlı olduğunu düşünüyoruz" dedi.
 Başbakan Yardımcısı Bülent Arınç, şahitlik yaptığı nikah töreninde konuştu.
 ''İnancımızda evliliğin yeri çok önemlidir'' diyen Arınç, evlilik dışı ilişkilerin toplum için zararlı olduğunu söyledi.
 Gençlerin erken yaşta evlenerek çocuk sahibi olmasının önemine işaret eden Arınç, şunları söyledi:
 ''Örf ve adetlerimizde, özellikle de Peygamberimizin de sünneti olması nedeniyle nikaha çok önem veriyoruz. Gençler ne kadar erken yaşta evlenirse, birbirinden güzel evlatlar yetiştirirlerse, o kadar iyi olacağına inanıyorum.
 Toplumun temeli aile. Aileyi sağlam kılmamız lazım. Hükümet olarak da fert olarak da evliliği her zaman teşvik ediyoruz. Evlilik dışı ilişkilerin toplum ve insanlar için zararlı olduğunu düşünüyoruz. O yüzden gençlerimizin imkan buldukları zaman, nasip de olursa evlenmeleri bizim için çok önemli. Çünkü insanlar huzur buluyorlar, sorumluluk alıyorlar.
 Toplumda büyük felaketler, sıkıntılar olabilir. Biz bütün bunlara güçlü bir aile kurumuyla karşılık verebiliriz. Sayın Başbakan bu konuda her zaman tavsiyede bulunuyor. Ben sayı vermiyorum. Allah gönüllerince, hayırlı evlatları bu evliliğe nasip etsin.''
  