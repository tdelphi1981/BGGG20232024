'Atatürk'ü anan gençlere ceza davası açıldı'
CHP Genel Başkan Yardımcısı Bülent Tezcan, Kuşadası'nda Atatürk'ü andıkları için Ozan Topçu ve Uğur Bayer isimli gençler hakkında ceza davası açıldığını belirterek, "Bir AKP yargısı klasiği ile daha karşı karşıyayız" dedi.
 CHP'li Tezcan, yaptığı yazılı açıklamada, 10 Kasım’da Atatürk’ü anan gençler için hapis cezası istenmesine tepki gösterdi. Tezcan, şu ifadelere yer verdi:
 "10 Kasım’da Atatürk’ü anan gençler için hapis cezası isteniyor. Kuşadası’nda Atatürk’ü andıkları için Ozan Topçu ve Uğur Bayer hakkında ceza davası açıldı. Bir AKP yargısı klasiği ile daha karşı karşıyayız. Türkiye’de gençlerin 19 Mayıs’ta 29 Ekim’de ve 10 Kasım’da  yarattığı enerji Başbakan Recep Tayyip Erdoğan’ı korkutmaktadır. Bu yüzden gençlerimize Türkiye'nin dört bir yanında Mustafa Kemal Atatürk’e sahip çıktıkları için, gözaltı terörü uygulanmakta, haklarında iddianameler düzenlenmektedir. Bunun en son örneği Aydın’a bağlı Kuşadası ilçesinde yaşanmıştır. Kuşadası’nda beş bin kişiyle gerçeleşen '1881 gençle 1881 karanfille Atatürk'ü anıyoruz' yürüyüşünün ardından Ozan Topçu ve Uğur Bayer hakkında, savcılık tarafından yapılan soruşturma sonunda ceza davası açılmıştır. Atatürk, Cumhuriyet ve Türkiye düşmanlarına karşı büyük bir mücadele yürüten gençlerimizin tek suçu 10 Kasım’da Türkiye Cumhuriyeti'nin kurucusu Mustafa Kemal Atatürk'ü anmak istemeleridir."
 10 Kasım törenlerinde milyonlarca kişinin yurdun dört bir yanında Atatürk'ü andığını hatırlatan Tezcan, "Bu günde Brunei Sultanı’nı ziyaret etmeyi tercih eden Başbakan Erdoğan’ın Mustafa Kemal Atatürk’ü halkın bilincinden çıkarma operasyonu sonuç vermeyecektir. Gençlerimizin demokrasi ve özgürlük mücadelesi tüm baskılara karşı yükselerek devam edeceğinden hiçbir şüphem yoktur" dedi.
 ANKA
  