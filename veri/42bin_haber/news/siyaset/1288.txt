Deniz Baykal sessizliğini bozdu
Cumhuriyet Halk Partisi (CHP) eski Genel Başkanı Deniz Baykal, partisinin Meclis grubunda, yararlı ve kapsamlı bir değerlendirme imkânı bulduğunu söyledi.
Deniz Baykal, uzun süren sessizliğin ardından bugün partisinin kapalı grup toplantısında milletvekillerine seslendi. Baykal, kendi talebi doğrultusunda toplanan grupta yeni anayasa ve İmralı süreci konusundaki görüşlerini paylaştı. Bir saati aşkın konuştuktan sonra gazetecilere açıklamalarda bulunan Baykal, yararlı ve kapsamlı bir değerlendirme yapma imkânı bulduğunu ifade etti. Kendi adına önemli olduğunu dile getiren Baykal, "Önemli ve gerekli olduğuna inandığım gözlemlerimi paylaştım. Kapalı bir grup toplantısıydı. Ancak parti yöntemi uygun görürse konuşmanın içeriği yansıyabilir." ifadelerini kullandı. 

CHP'nin mevcut politikalarından memnun olup olmadığına ilişkin bir soruya Baykal, CHP'nin önemi ve değerini anlatmaya çalıştığını vurguladı. Baykal, Türkiye'nin içinde bulunduğu ortamda temel dayanak noktasının CHP olduğuna dikkat çekti.