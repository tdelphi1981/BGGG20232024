Kılıçdaroğlu'ndan Metin Serezli için taziye mesajı
CHP Genel Başkanı Kemal Kılıçdaroğlu, tiyatro ve sinema sanatçısı Metin Serezli'nin hayatını kaybetmesinden dolayı yazılı bir açıklama yaptı.
Tiyatro, sinema ve sanat dünyasının bir ustasını daha kaybettiğini dile getiren Kılıçdaroğlu, hayatında çok sayıda oyun ve filmde rol alan, oyunculuğunun yanı sıra seslendirme sanatçılığı da yapan Serezli'nin hukuk fakültesi, iktisat fakültesi, gazetecilik enstitüsü, edebiyat fakültesi sanat tarihi bölümlerinde eğitim gören çok yönlü bir sanatçı olduğuna dikkat çekti.

İstanbul Üniversitesi Gençlik Tiyatrosu'nda 1954'te amatör olarak oyunculuğa başlayan Metin Serezli'nin Erlangen, Bristol ve Avignon festivallerine oyuncu ve Türkiye delegesi olarak katıldığını anlatan Kılıçdaroğlu, "1955'te "Dormen Tiyatro'sunun ilk oyunu olan 'Papaz Kaçtı' komedisinde profesyonel tiyatro hayatına başlayan Metin Serezli'yi sahnede, perde de ve ekranlarda saygıyla sevgiyle izledik. Avni Dilligil, Afife Jale, Üniversiteler Birliği, İsmail Dümbüllü ve Lions en iyi oyuncu ödüllerinin sahibi olan iki çocuk babası Metin Serezli'nin ölümünden büyük üzüntü duydum. Kendisine rahmet, eşi değerli sanatçı Nevra Serezli'ye, ailesine, tiyatro, sinema ve sanat dünyasına başsağlığı diliyorum." ifadelerini kullandı.