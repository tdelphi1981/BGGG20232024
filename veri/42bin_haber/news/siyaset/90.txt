Erdoğan: Açlık grevleri şantajdır
Başbakan Erdoğan, "Bu açlık grevleriydi, ölüm oruçlarıydı bunlar şantajdır, bunlar blöftür, bunlar şovdur" dedi. Bülent Arınç ise Başbakan'ın aksine 'adım atacağız' mesajı verdi 
 Başbakan Recep Tayyip Erdoğan, Diyarbakır’da şehitler için düzenlenen törene katıldıktan sonra uçakla Trabzon’a geldi. Havaalanında, AK Parti tarafından hazırlanan ’Başkanlık yakışır size’ dövizleri ile karşılanan Erdoğan, terörle mücadelenin kararlı biçimde devam ettiğini belirterek, "Sonunda inşallah terörü ezeceğiz" dedi. 
 Başbakan Recep Tayyip Erdoğan, Trabzon Havalimanı'ndan Rize'ye hareketinden önce havalimanı girişinde bekleyen vatandaşlara hitap etti. 
 Başbakan Erdoğan, BDP milletvekillerinin açlık grevine ilişkin "Of’tan sesleniyorum. Ölüm oruçları şantajdır, blöftür, şovdur. Şimdi de milletvekilleri yapıyormuş. Ne yaparlarsa yapsınlar, biz sağlık ile ilgili gerekli müdahaleyi yaparız" dedi. 
 'İdamda durumumuzu gözden geçirmeliyiz'
 
 Erdoğan, ABD, Rusya, Çin, Japonya gibi dünyanın birçok ülkesinde idam cezasının olduğunu belirterek, ''O zaman durumumuzu gözden geçirmemiz lazım'' dedi. 
 Arınç: Açlık grevleriyle ilgili adım atacağız 
 Başbakan Yardımcısı Bülent Arınç ise açlık grevleriyle ilgili yaptığı açıklamada, "adım atacağız" sinyali verdi. 
 Arınç şunları söyledi: 
 "Konuya demokratikleşme açısından bakıyoruz. AB süreci açısından bakıyoruz. İnsan haklarıyla ilgili olarak görüyoruz. Dolayısıyla bir talep siyasi olabilir veya olmayabilir. Ama her demokratik talebin hükümetimiz tarafından dikkate alınacağını, konuşulacağını, tartışılacağını, parlamentonun bazı konularda karar verme yetkisini üzerinde taşıdığını ifade etmiştik. Bu haklar elde edilene kadar açlık grevine ’devam edeceğiz’ demenin hiçbir ahlaki, hiçbir mantıki, hiçbir makul temeli yoktur. Dayanağı da yoktur. Bu talepler konuşulur, tartışılır, baştan reddedilmez. Bizim hükümetimizin tavrı budur. Biz hiçbir şeyi reddetmek, inkar etmek politikasını gütmedik. 
 Arınç'tan 'telef' gafı
  
 60’ıncı günden sonra greve devam etmek isteyenlerin vücut bütünlüklerinde hayati anlamda tehlikeler meydana gelebilir. Bunu hiçbir zaman arzu etmiyoruz. Biz insancıl bir yaklaşım içindeyiz. ’İnsanı yaşat ki devlet yaşasın’ düşüncesini kendisine ilke edinmiş bir hükümetin, bir siyasi partinin açlık grevinde bulunanların telef olması konusunda hiçbir düşüncesi ve öngörüsü olamaz. Umarım ki bugün, en geç yarın bu grevi bitirirler. İfade etmek istedikleri hususları biliyoruz. Bunların farkındayız. Bu konularda da Türkiye gerçeğini dikkate alarak, demokratikleşme ve özgürlükler konusunda adım atacağımızı bütün Türkiye’nin bildiğini ifade etmek istiyorum." 
 Erdoğan: Terörle mücadelede kararlıyız
  
 Terörle mücadelenin kararlı bir şekilde devam edeceğini belirten Erdoğan, şunları kaydetti: 
 "Terörle mücadelemiz kararlı bir şekilde devam ediyor ve devam edecek. Bedeli tüm dünyada olduğu gibi bizde de tabii ki ağır. Bunlara rağmen milletimizin istediğini ve beklediğini er veya geç başaracağız. Çünkü bizim niyetimiz samimidir. Niyetimiz samimi olduğu için de bu işte başarılı olacağız. Yeter ki milletçe bir, birlik, dayanışma içinde olalım. Sonunda inşallah terörü ezeceğiz. Aman aramıza ayrılık- gayrılık girmesin. Ayrılan gayrılığa müsade etmeyelim. Birbirimizi hak için sevelim. Birbirimiz bu şekilde sevdiğimiz sürece başarılı olacağız. Dün uzun bir yolculuktan geldim. Taa Endoezya’da bunu gördük. Burunei’ye gittik, orada da bunu gördük. Türkiye 2023’e farklı hazırlanıyor. Herkes de bunun bilinci içinde. Bu ülkeyi, bu milleti 2023’te dünyanın ilk 10’u arasına inşallah sokacağız. 
 DHA - AA
 
  
 
  
 
  