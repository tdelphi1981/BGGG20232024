Kılıçdaroğlu: Kurtuluş Savaşı'nda etnik temizlik yapılmadı
 
 CHP Genel Başkanı Kemal Kılıçdaroğlu, partisinin Grup Toplantısı’nda konuşma yaptı.
 
 Avukatlara yönelik düzenlenen operasyona tepkgi gösteren Kılıçdaroğlu, Hakim ve Savcılar Yüksek Kurulu'na (HSYK) da sert sözlerle yüklendi.
 
 Kılıçdaroğlu, Fransa'nın başkenti Paris'te öldürülen 3 PKK'lı için taziye ziyaretinde bulunan CHP Tunceli Milletvekili Hüseyin Aygün'ü de isim vermeden eleştirdi.
 
 Kemal Kılıçdaroğlu, özetle şu ifadeleri kullandı:  
 “Almanya’da vatandaş ‘Berlin’de yargıçlar var’ diyebiliyor. ‘Türkiye’de yargıçlar var’ diyebiliyor muyuz? O hakim ve savcılar orada oturdukları sürece bu ülkeye adalet gelmez.
 
 Çözemedikleri bir şey vardı; avukatlar. Şimdi ne yaptılar, avukatlara operasyon yaptılar. Avukatların sabah evlerini basıyorlar. Türkiye’de hukuk yok ki… ‘Orada savcı olmasın, ben basar alırım’. Nasıl olsa polis devleti…
 
 'ÖĞRENCİLERİNİN YÜZÜNE NASIL BAKIYORLAR'
 
 Özgürlük isteyen, adalet isteyen her yurttaşın mutlaka bu olaylar karşısında duyarlı olması gerekiyor. Tepki vermek zorundayız. Üniversitelerden ses çıktı mı? Hukuk fakültesinde o ders veren hocalar o öğrencilerin yüzüne nasıl bakıyorlar? Hukuku nasıl anlatıyorlar? Yasa çıkarıyorsun, orada savcı olacak.
 
 Onlar senden daha yurtseverdir Sayın Recep Tayyip Erdoğan, unutma bunu. Ava çıkmışlar mübarekler. Böyle demokrasi mi olur? ‘İçeride gazeteciler var’ demişim, ‘Gazeteciler tutuklu değil' mi diyeyim.
 
 'YERİNİZ ÇUKURDA'
 
 Kenan Evren bile bunu yapmadı. Askeri dönemde bile olmadı. İlk kez yargı ayaklar altına alınmıştır. İşine gelince böyle, Deniz Feneri’nde böyle mi? Kendilerine yüksek diyen HSYK’ya söylüyorum, adalet olarak yeriniz maalesef çukurda.
 
 Çiçekleri ne kadar koparırsanız koparın baharın gelişini engelleyemeyeceksiniz.
 
 Avukatları savunmaya gelen avukatlara biber gazı, cop… Bir avukat hastaneye kaldırılıyor. Nasıl oluyor bu? Biz savaş meydanlarında kurulan bir partiyiz. Direnişin, umudun adıdır CHP.
 
 'KİBRE BAKIN'
 
 Atama bekleyen öğretmene ‘O oy senin olsun’ diyor. Kibre bakın. ‘Kibir şeytanda var’ diyor, o zaman dön kendine bak.
 
 Biz birilerinin Ortadoğu’nun taşeronluğunu yapan parti değiliz. Bizim politikamız bu ülkenin çıkarlarına endekslenmiştir.
 
 'ULUSALCI VE DEMOKRATIZ'
 
 ‘Ulusalcı mı, demokrat mısınız?’ diye soruyor. Bizim 6 okumuzdan biri milliyetçilik, yani ulusalcılık. Elbette ki ulusalcıyız. Ama bu kafatasçılık demek değildir.
 
 Bu ülkedeki herkesi kucaklıyoruz, ulusalcılık budur. Ulusalcıyız ama aynı zamanda sosyal demokratız. Sen hangi ülkenin taşeronluğunu yapıyorsun?
 
 'ETNİK TEMİZLİK YAPILMADI'
 
 Kurtuluş Savaşı kolay verilmedi. Bu partide görev alacak herkesin bunu bilmesi lazım. ‘Kurtuluş Savaşı’nda etnik temizlik yaptık’ diye bir düşünce asla ve asla kabul edilmez. Ülkemizi, tarihimizi seviyoruz, bu toprak için kan döktük. Batı'nın Hasan Tahsin'i neyse Doğu'nun Diyap Ağa'sı odur."