BDPde Nevruz öncesi çifte kriz
PKKnın elini tetikten çekeceği tarih olarak gösterilen Nevruz bayramı öncesi BDPde çifte heyet krizi yaşanıyor. BDP, İmralıya gidecek 3. heyet ile PKKnın elindeki kamu görevlilerinin alınması noktasında oluşacak gruba isim bulmakta zorlanıyor.

PKK’NIN ellerini tetikten çekerek ‘çatışmasızlık’ sürecine gireceği tarihin başlangıcı olarak öngörülen 21 Mart Nevruz Bayramı öncesi BDP’de çifte kriz yaşanıyor. PKK lideri Öcalan’la görüşme notlarının sızdırılması nedeniyle yaşanan güven bunalımı İmralı’ya gidecek 3. heyet konusunda gerilimi artıracak gibi görünüyor. Bir yandan İmralı, diğer yandan PKK’nın elindeki kamu görevlilerini teslim alacak heyet konusunda çalışmalarını sürdüren BDP çıkış arıyor. 
Heyete isim aranıyor 
Başbakan Tayyip Erdoğan’ın, Öcalan notlarının sızdırılması nedeniyle ikinci heyetteki isimlere soğuk baktığı, bu nedenle BDP’nin alternatif bir liste için hazırlayacağı belirtiliyor.   BDP Nevruz öncesi İmralı’ya gitmeyi planlarken, ikinci heyette yer alan isimler konusunda herhangi bir değişiklik düşünmüyor. BDP yönetiminin, heyette değişikliğe gidilmesi halinde, ‘sızdırma’ iddiaları ile ilgili heyetin suçluluğunun kabul edilmiş olacağını düşündüğü öğrenildi. Öte yandan, Adalet Bakanı Sadullah Ergin, İmralı’ya üçüncü heyetin gideceğini duyururken, isimler konusunda ise yorum yapmadı. BDP’nin, mevcut heyet konusundaki talebine Hükümet kanadından vize çıkmaması halinde yeni bir liste oluşturması bekleniyor. Terör örgütü PKK’nın elindeki rehineleri gelecek hafta bırakması beklenirken, BDP almaya gidecek heyeti ise hala oluşturamadı. Heyette Mazlum-Der, DTK, İHD’den temsilcilerin yer alması öngörülürken henüz bu konuda da somut adım atılamadı.