100 Türkiye vekili barajsız seçilecek
Yeni anayasada dört parti Türkiye milletvekilliği konusunda uzlaştı.

MECLİS’TEKİ 4 PARTİ UZLAŞTI  
TBMM Anayasa Uzlaşma Komisyonu’nun 2 nolu yazım komisyonun toplantısında “TBMM’nin Kuruluşu ve Milletin Temsili” başlıklı madde görüşüldü. Maddede CHP’nin önerisi olan Türkiye Milletvekilliği önerisi diğer partiler tarafından da kabul edildi. Buna göre, “TBMM 450 milletvekilinden oluşacak. 450 milletvekili nispi seçim sistemiyle seçilecek. 100 Türkiye Milletvekili ülke seçim çevresi oyuyla gelecek”. Bölüm üzerinde CHP’nin ülke barajının yüzde 5’ten fazla olmaması, BDP’nin de barajın kaldırılması önerileri tartışıldı. MHP ve AK Parti baraj konusunda ısrar etti. Ülke barajının kaldırılmasını onaylamayan MHP, baraj nedeniyle Meclis’e giremeyen marjinal görüşleri temsil eden partiler için açılım yaptı. 
Çoğulculuk ilkesi sağlanmış olacak  
MHP bu partilerin az da olsa Meclise temsilci göndermesini sağlayacak Türkiye milletvekilliği sistemine ‘evet’ dedi. Sisteme göre 100 milletvekili ülke seçim çevresinden seçilecek. Her parti aldığı yüzdelik oya göre baraj olmaksızın Meclis’e vekil gönderecek. Bu durumda yüzde 1 oy alan partinin de bir vekili olacak. Türkiye’de 200’e yakın partiden 50’sinin faal olduğu, seçime girme yeterliliğini sadece 17 partinin taşıdığına işareteden MHP’li Faruk Bal, bu sistemle çoğulculuk ilkesinin yerine getirilmiş olacağını söyledi. Toplantıda temsilde “kadın erkek eşitliği” sağlanmasına ilişkin fıkra yazılması uygun bulunurken maddenin nasıl yazılacağı konusunda anlaşma sağlanamadı.