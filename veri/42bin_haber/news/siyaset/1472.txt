İslamiyet Türkçe de anlatılır Kürtçe de
Diyanet İşleri Başkanı Görmez, özellikle köylerde Kürtçe, Arapça, Zazaca vaaz verilmesinde sıkıntı olmadığını söyledi.

DİYANET İşleri Başkanı Prof. Dr. Mehmet Görmez İslamiyet’in tüm insanlara ait bir din olduğunu belirterek “Eğer bu din evrensel bir din ise sadece bir dil ile onu anlatma imkanına sahip değilsiniz. Bütün dillerde onu ifade etmeniz gerekiyor” dedi. 
Bir ibadet, bir de tebliğ 
Bütün ilahi dinlerde bir ibadet dili, bir de tebliğ dili olduğunu belirten Görmez, şunları söyledi: “İbadet dili Cenabı Hakk’ın emrettiği ibadetleri yerine getirirken okuduğumuz bazı özel dualardan ibarettir. İşte Süryanice, Aramice, İbranice ve Arapça orijinal vahyin dilleri olduğu için ibadet halinde biz o dillere başvuruyoruz. Fatiha’yı okurken orijinal metninden okuyoruz ama namaz biter bitmez elimizi açtığımızda yirmi dört saat Cenabı Hak bize hangi dili verdiyse biz o dil ile Allah’a yalvarırız. Bunda bir sorun yok. Eğer bu din evrensel bir din ise sadece bir dil ile onu anlatma imkanına sahip değilsiniz. Bütün dillerde onu ifade etmeniz gerekiyor.” Türkiye’de özellikle köylerde, kırsal kesimlerde Kürtçe konuşan vatandaşlara din adamlarının vaazlarını Türkçe dışında yapmalarında hiçbir sorun yaşanmadığına dikkat çeken Görmez, “Ama ortada bir gerçek var. Ben de Güneydoğuluyum. Vaaz dediğimiz öğütler Türkçe de yapılabilmiştir, Siirt’te, Mardin’de Arapça olarak yapılabilmiştir. Bingöl’de Zazaca yapılmıştır” şeklinde konuştu. 
Dil de Allah’ın din de... 
Görmez yurtdışındaki camilerde birçok dilde hutbe verildiğini belirterek sözlerine şöyle devam etti: “Şu anda Japonya’da bir camimizde 4 dilde hutbe okutuyoruz. Almanya’daki bütün camilerimizde hutbe okunduktan sonra hutbenin Almanca özeti veriliyor. Fransa’da Fransızca özet veriliyor. Bizim 16 dilde yayınlarımız var ve bunu çoğaltıyoruz. Dün Gürcüce mealimiz basıldı. Din de Allah’ın, dil de Allah’ındır. Allah’ın dinini Allah’ın herhangi bir diline hasredemeyiz.”