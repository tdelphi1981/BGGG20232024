Başbakan Erdoğan'dan CHP'li Birgül Ayman Güler'e tepki
Başbakan Recep Tayyip Erdoğan, 'Bir ırkın diğerine, bir milletin diğerine, bir ulusun diğerine üstünlüğünü savunmak, en başta bu topraklara karşı saygısızlıktır, en başta bu toprakların özüne ihanettir' dedi.
Başbakan Recep Tayyip Erdoğan, Marmara Üniversitesi'nin 130. kuruluş yıl dönümü dolayısıyla Haydarpaşa Kampüsü'nde düzenlenen törende yaptığı konuşmada 'Bir ırkın diğerine, bir milletin diğerine, bir ulusun diğerine üstünlüğünü savunmak, en başta bu topraklara karşı saygısızlıktır, en başta bu toprakların özüne ihanettir' dedi.

Erdoğan, 'Bizim şehitlerimiz ve şehitliklerimiz, bu ülkede ayrımcılığın önündeki en büyük engeldir. Özellikle Çanakkale Şehitlerimiz bunun en güzel örneğidir. Onlar adeta settir, en büyük barajdır. Irkının, kavminin, asabiyetinin üstün olduğuna inananlar varsa gitsinler ve şehitliklerimize baksınlar' şeklinde konuştu.

Erdoğan, kendisini güçlü olarak görenin ırkını yüceltmesi ne kadar tehlikeliyse kendisini mağdur olarak görenin de ırkını yüceltmesinin, ırkını bir ayrımcılık unsuru olarak kullanmasının o kadar tehlikeli olduğunu belirterek, 'Irkçılığın panzehiri, antitezi asla ırkçılık olamaz. Irkını yücelten, başka ırkları yok sayan, aşağılayan karşısında, kendi ırkını öne çıkarmaya çalışan da aynı derecede yanlış bir yoldadır' ifadelerini kullandı.