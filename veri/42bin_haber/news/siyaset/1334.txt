Cemil Çiçek: Meclis'te birçok Gürcü milletvekili var
TBMM Başkanı Cemil Çiçek, Gürcistan'da Türk iş adamlarına birçok zorluklar çıkarıldığını belirterek, bu engellerin kaldırılmasının Gürcistan'ın da yararına olacağını söyledi.
Gürcistan Başbakanı Bidzina İvanishvili ve beraberindeki heyeti kabul eden Çiçek, konuk Başbakan'ı Türkiye'de görmekten duyduğu memnuniyeti dile getirdi.

Gürcistan'ın Türkiye'nin hem dostu hem komşusu olduğunu belirten Çiçek, Türkiye'nin de dostluğun gereğini yerine getiren bir ülke olduğunu söyledi.

Çiçek, Gürcistan'daki gelişmeleri yakından izlediklerini ve son genel seçimin şeffaf bir şekilde gerçekleşmesini takdir ettiklerini kaydetti. Gürcistan'da huzurun, istikrarın ve kalkınma çabalarının devam etmesini arzuladıklarını anlatan Çiçek, Gürcistan'ın Atlantik kurumlarıyla bütünleşmesine önem verdiklerini ifade etti.

Cemil Çiçek, Türkiye'nin, Gürcistan'ın bağımsızlığını kazanmasından sonra yakın dayanışma ve işbirliği içinde olduğunu vurgulayarak, 'Bu yöndeki çabalarını bugüne kadar sürdürdü, bundan sonra da kararlılıkla sürdürecek' dedi.

Günümüz dünyasında ülkeleri, birbirine bitişik nizam duran binalara benzeten Çiçek, 'Komşuda ne kadar huzur, barış, refah olursa bundan herkes istifade ediyor, olmadığı takdirde bundan hep beraber zarar görüyoruz. Suriye başta yaşadığımız sıkıntılar, bu ifademi teyit eder' diye konuştu.

-'İlişkileri geliştirmek istiyoruz'-

Türkiye'nin Gürcistan ile ilişkilerini her alanda geliştirmek istediğini vurgulayan Çiçek, bunun hem iki ülkenin yararına olduğunu hem bölgesel barış açısından önem taşıdığını söyledi.

İlişkilerin geliştirilmesi için ziyaretlerin sık yapılmasından iki tarafın da kazançlı çıkacağını dile getiren Çiçek, şöyle konuştu:

'Sizlerle derin tarihi ve kültürel bağlarımız var, bunu önemsiyoruz. Ayrıca bizim çok sayıda iş adamımız Gürcistan'ın refahı ve kalkınması için aramızda köprü görevi görüyor. İş adamlarımıza birçok zorlukların çıkarıldığını biliyoruz. Onun için, dirayetli yönetiminizde, bu engeller kalkarsa sizin de menfaatinize olacaktır. Kaldı ki aramızda stratejik işbirliği de var. Doğalgaz hatları, petrol boru hattı ve şimdi demiryolu hatları... Bunlar bölgenin refahına, işbirliğine ve barışına katkı sağlayacak unsurlardır. Bunlardan rahatsız olanların varlığını biliyoruz. Ümit ederim olup bitenler iyi, soğukkanlı değerlendirilir, geriye dönemeyeceğimiz bir kısım yanlışlıklara kapı aralanmamış olur. Bizim kültürümüzde ve inancımızda komşuluk hukukumuzdan elde ettiğimiz temel prensibimiz var; komşu odur ki ne eliyle ne diliyle komşularını rahatsız etmemelidir. Bir kısım açıklamalardan şahsen de rahatsız olduğumu belirtmek isterim. Günlük politika mülahazalarıyla dostluklar zedelenmemeli. Halktan halka dostluk ve yakın işbirliğinin günübirlik politikalar ve politikacılar tarafından zedelenmemesi çok önemlidir.'

-Gürcü asıllı milletvekilleri masada-

Cemil Çiçek, Türkiye ile Gürcistan'ın birlikte yapacağı çok önemli işler olduğunu ifade eden Çiçek, Türk vatandaşlarının Batum Havaalanı'na nüfus cüzdanıyla gidebilmesinin bunun güzel bir örneği olduğunu belirtti.

Ülkeler arasındaki ilişkilerde parlamentoların önemli yeri olduğunu anlatan Çiçek, TBMM'de Gürcü asıllı Türk vatandaşları bulunduğunu ve TBMM Adalet Komisyonu Başkanı Ahmet İyimaya ile AK Parti Bursa Milletvekili ve Türkiye-Gürcistan Parlamentolararası Dostluk Grubu Başkanı Hüseyin Şahin'in görüşmeye katıldığını söyledi.

-Konuk Başbakan'dan destek sözü-

Gürcistan Başbakanı İvanishvili de iki ülke arasındaki ilişkilerin örnek düzeyde olduğunu belirtti.

Hükümetinin Türkiye ile dostluğun gelişmesi için elinden geleni yapmaya hazır olduğunun altını çizen İvanishvili, ülkesinin NATO üyeliğine verilen destek için teşekkür etti.

İvanishvili, Gürcistan'ın ekonomik zorluklar yaşadığı dönemde çok sayıda Gürcistan vatandaşının Türkiye'de iş bulup çalışmasının kendileri için önemli olduğunu kaydetti.

Gürcistan'ın birinci sıradaki ticari ortağı Türkiye ile ticaret hacminin 1,5 milyar dolar düzeyinde olduğunu anlatan İvanishvili, 'Türk iş adamlarının yatırım yapmasını teşvik etmek için elimden geleni yapacağım' diye konuştu.

İvanishvili'nin heyetinde Enerji Bakanı ve eski futbolcu Kakha Kaladze de yer aldı.