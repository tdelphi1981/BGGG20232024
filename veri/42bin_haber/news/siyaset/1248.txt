Bağış: Başkanlık sistemi Türkiye'yi uçurur
Avrupa Birliği Bakanı ve Başmüzakereci Egemen Bağış, 'Yasama, yürütme ve yargı erkleri arasında gerçek denetimin, gerçek kontrolün sağlandığı başkanlık sistemi Türkiye'yi uçurur. Başkanlık sistemi Türkiye için bir lüks değil, bana sorarsanız, zorunluluktur' dedi.
Bağış, Cevahir Otel Asia'da düzenlenen 'AK Parti STK'larla Buluşuyor' toplantısındaki konuşmasında, AK Parti'nin, bireylerin kendilerine makam aradıkları, güç, kuvvet, rant, ekonomik çıkar, fors kazanmak için kullanabildiği bir platform olmadığını ve olmayacağını kaydederek, makamların insanları yüceltiğine değil, insanların makamları yücelttiğine inandıklarını ifade etti.

Maltepe'de kimin aday olacağının, büyükşehir belediye başkanının kim olacağının önemi olmadığını dile getiren Bağış, 'Bizim için hizmetin, projelerin, milletin yükselmesinin önemi var' dedi.

Bağış, ana muhalefet partisi CHP ve Genel Başkan Kemal Kılıçdaroğlu'nun 'kötü bir tuzağa düştüğünü' söyleyerek, şunları belirtti:

'Bir fenomen yarattılar, Sarıgül fenomeni. Şimdi öyle bir ortam oluştu ki, Sarıgül'ü partiye alsa koltuğu kaybedecek, almasa adamı kahramanlaştıracak. Her halükarda kaybet-kaybet mayınına bastı. Hani biz hep kazan-kazan diyoruz ya, herkesin kazandığı bir süreç. Ama CHP, Allah bu genel başkanı başlarından eksik etmesin, hepimiz sağlığına dua ediyoruz, daha iyisini bulamayız.

Salı sabahı AB süreciyle ilgili Londra'ya gidiyorum. Duydum ki Çarşamba günü de Kemal Bey, Londra'ya gelecekmiş. Beni bir telaş aldı. Londra'da trafik tersine akar, araçlarda direksiyonlar bizdekinin tersinde sağ taraftadır, trafik de bizdeki standartların tam tersinde akar. Yürüyen merdiven tecrübesini bildiğim için çok korktum, Kemal Bey'e birşey olmasın. Büyükelçiliğimize talimat gönderdim: 'Ben yolumu bulurum aman Kemal Bey'i ihmal etmeyin' diye. Neme lazım iyi bir muhalefet lideri filan seçilir başımıza onun yokluğunda, bir de onunla uğraşmayalım. Ama adamcağızı gerçekten kenara sıkıştırdılar. Tabii o onların meselesi, kendi içlerinde nasıl pazarlıklar döndüğünü duyuyoruz.'

-'Gel İstanbul'dan aday ol'-

AK Parti'nin bir hizmet partisi olduğunu ve engel tanımadıklarını belirten Bağış, 'AB üyesi olup olmamak çok önemli değil. Önemli olan Almanya'daki otoban kalitesini, İtalya'daki moda kalitesini, İsveç'teki sağlık hizmetlerini, Fransa'daki hijyen, gıda standartlarının ülkemdeki vatandaşlara getirilmesidir' dedi.

Bağış, CHP'nin 'AK Parti'yi yakalamamıza az kaldı' dediğini aktararak, şöyle devam etti:

'Arada 25 puanlık fark var. 25 puanlık fark, onlara az gözükmeye başladı. Düştükleri durum artık hamdolsun bu. Ama aday arayışlarında önerim var. Kemal Bey bütün popülaritesini İstanbul Büyükşehir Belediye Başkan adaylığında sağladı. Maltepe'den çağrıda bulunuyorum: Gel İstanbul'dan aday ol. İnanın bana İstanbul'da da Maltepe'de de konu kimin aday olacağı değil, AK Parti'nin seçimleri ne kadar büyük bir farkla kazanacağıdır. Biz inşallah yüzde 60-70'leri yakalayacak performansı ortaya koymak için şimdiden çalışıyoruz.'

-Başkanlık sistemi-

Egemen Bağış, başkanlık sisteminde hükümetlerin uzun ömürlü olduğunu kaydederek, şöyle devam etti:

'Eğer Türkiye, başkanlık sistemiyle yönetilen bir ülke olsaydı, bugün 25. hükümet filan olurdu ya da 60. hükümete geçmesi 300 yıl sürerdi. Bu, Türkiye'nin kaybıdır, zaman kaybıdır. Türkiye'de her koalisyon döneminde ülke geriye gitmiştir, her darbe döneminde ülke geriye gitmiştir. Koalisyon ve darbeleri engellemenin, sonsuza kadar o ihtimali ortadan kaldırmanın en kestirme çözümü, başkanlık sistemidir. Kimse tutup da 'Başkanlık sistemi dikta getirir' demesin. En güzel örneği ABD. Adam büyükelçi atamak istiyor, bir senatör onu engellemek istediği zaman büyükelçi atayamıyor. Obama dikta mı yapıyor? Bütçesini geçirmeye çalışıyor. Mecliste muhalefet ikna olmazsa, bütçesini geçiremiyor.

Önemli olan, başkanlık sisteminin nasıl kurgulanacağıdır. Yasama, yürütme ve yargı erkleri arasında gerçek denetimin, gerçek kontrolün sağlandığı başkanlık sistemi Türkiye'yi uçurur. Başkanlık sistemi Türkiye için bir lüks değil, bana sorarsanız, zorunluluktur.'

-'Aynı kararlılığa sahibiz'-

Terör örgütünün silah bırakması için çalıştıklarını anlatan Bağış, şunları söyledi:

'Geçen BDP'den sayın Gültan Kışanak, bir yerde eğilmiş Türk bayrağını kaldırmış. Bu, takdir edilecek bir harekettir. Kendisini tebrik ediyorum. Ama şunu da bilsin, bunu İmralı'ya gitmek için bir vesile olarak kullandıysa, onu da yemezler. Biraz daha samimiyetlerini göstermeleri gerekir. Bu ülkede her birimizin kardeşçe, huzur içerisinde, barış içerisinde yaşayabileceği bir ortamı hazırlamaya varsalar, biz bu ülkede hiçbir ayrım yapmadan, etnik kökenine, ana diline, siyasi görüşüne, tercihlerine bakmadan herkesi anayasal haklarından aynı eşitlik oranından yararlanabileceği ortamı hazırlamak konusunda 2002'den bu yana nasıl ter döküyorsak, bundan sonra da aynı kararlılığa sahibiz.'

-İstanbul Milletvekili Belma Satır-

AK Parti İstanbul Milletvekili Belma Satır da dün 2014 seçimlerine yönelik strateji toplantısının yapıldığını hatırlatarak, 6 ay boyunca Maltepe'de AB Bakanı ve Başmüzakereci Egemen Bağış ile çalışacaklarını söyledi.

Maltepe'de güzel çalışmalar yaptıklarını anlatan Satır, bu çalışmalarda sivil toplum örgütlerinin başkan ve üyelerinin bulunmasının önemine değinerek, yönetenlerin başarılı olmak için sivil toplum kuruluşlarını önemsemesi gerektiğini kaydetti.

-Maltepe İlçe Başkanı Kamil Barkır-

AK Parti Maltepe İlçe Başkanı Kamil Barkır da ilçe başkanlığı olarak Maltepe'de faaliyet gösteren sivil toplum kuruluşlarını, okul aile birliklerini, amatör spor kulüplerini, muhtarları, yerel gazetecileri bu toplantıda bir araya getirerek, Maltepe'ye ilişkin bütün değerlendirmeleri istişare etmek istediklerini ve bu toplantıları geleneksel hale getirmeyi planladıklarını anlattı.

Maltepe'de 2004-2009 yılları arasında yerel belediyenin AK Parti'den oluşmasıyla, hem büyükşehir hem hükümet merkezli politikaların uygulanmasının hızlı gerçekleştiğini aktaran Barkır, bu dönemde Maltepe'nin hızla büyüdüğünü söyledi.

Barkır, marka şehirler sloganını 2004'ten itibaren gerçekleştirmeye başladıkları Maltepe'de, 2009 yılından sonra büyüme göremediklerini ifade ederek, şöyle konuştu:

'Aksine, bütün ülke ekonomisi büyürken, dünyada Türkiye her yerde örnek gösterilirken, büyükşehir hızla büyüyüp dünya metropolleriyle yarışan bir hale gelirken, AK Partili belediyecilik anlayışıyla yönetilen ilçelerimizde hızla büyüme ve gelişme yaşanırken, 2009'a kadar hızlı bir ivmeyle büyüyen Maltepe, ne yazık ki 2009 ile 2013 yılları arasında yüzde 20 oranında küçülmüştür. Bugüne kadar 4 yıllık belediye idaresinde 800 trilyona yakın bütçe kullanılmış, bu bütçenin yüzde 30'luk kısmı personel giderlerine, kamu harcamalarına harcanırken, geri kalan kısmın yatırıma dönüştürülmüş olması gerekir. Ne yazık ki Maltepe'de 4 yıllık süre içerisinde belediye bütçesi hoyratça kullanılmış ve belediye imkanları yatırıma dönüştürülememiştir. 2009'dan sonra Maltepe'de gelişme yönünde değişim görülmedi.'