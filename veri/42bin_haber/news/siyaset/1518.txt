Mogadişu sokaklarında Türkiye rüzgarı
Başbakan Yardımcısı Bekir Bozdağ ile Kalkınma Bakanı Cevdet Yılmaz, Türkiye tarafından Mogadişuda yaptırılan hastane, okul, cami ve altyapı çalışmalarını yerinde inceledi, temel attı. Ellerinde Türk bayraklarıyla Türk heyetini karşılayan Somali halkı, çalışmalar için teşekkür etti.

Başbakan Yardımcısı Bekir Bozdağ ile Kalkınma Bakanı Cevdet Yılmaz, Türkiye tarafından yaptırılan hastane, okul, cami ve altyapı çalışmaları konusunda incelemelerde bulunmak üzere Somali’nin başkenti Mogadişu’ya geldi. Somali Cumhurbaşkanı ile görüşen heyet,  Cumhurbaşkanı’nın kendilerinden Somali’nin Mogadişu dışındaki diğer bölgelerine yardım ulaştırma konusunda da destek istediğini ifade etti. Türkiye’den 4 proje istenildiğini söyleyen Bozdağ, hükümet konağı, karakol, sağlık ocağı ve okul istediklerini ancak öncelikle güvenlik konusunda ilerleme sağlanması gerektiğini dile getirdi. 
Maliyeti 27 milyon dolar 
Somali’nin başkenti Mogadişu’da Başbakan Erdoğan’ın talimatıyla başlatılan 200’u yataklı 500 kişi kapasiteli hastanede incelemelerde bulunan Bozdağ ile Yılmaz hastanenin Somali için büyük bir sağlık değeri olduğunu söyledi. Hastane ile ilgili bilgi veren proje koordinatörü Neybetullah Demir, hastanenin Kenya Cibuti Etiyopya gibi ülkelerde hizmet verebilecek modernizasyona sahip olduğunu söyledi. 
15 dönüm arazi üzerine yapılan hastanenin yüzde 70 i tamamlanmış durumda. İnşaatta kullanılan 600 ton çelik ve diğer tüm inşaat malzemeleri 3 gemiyle Türkiye’den getirildi. Hastanede 28 yataklı, acil servis, 4 adet ameliyathane, 20 adet yoğun bakım ünitesi, 20 adet küvözlü yeni doğan yoğun bakım ünitesi ve tarama cihazları bulunacak. Hastane Doğu Afrika’nın en modern ve en donanımlı hastanelerinden biri olacak. 
Caminin temelini attı 
İstanbul Büyükşehir Belediyesiyle Kızılay’ın ortaklaşa kurdukları teknik alt yapı şantiyesini gezen Bozdağ, bir ara şantiyede bulunan grayder ve silindirin direksiyonuna geçti. Kalkınma Bakanı Cevdet Yılmaz da Bozdağ’a eşlik etti. Bozdağ daha sonra, TOKİ tarafından yaptırılan 2 bin kişilik caminin temel atma törenine katıldı. 
Türkiye Somali için milat oldu 
Somali Cumhurbaşkanı Hasan Şeyh Mahmud, Başbakan Recep Tayyip Erdoğan’ın 2011 yılında ülkesine yaptığı ziyaretin iki ülke ilişkilerinde dönüm noktası olduğuna değinerek, “Başbakan Erdoğan’ın ziyareti, Somali halkı için bir milat olmuştur” dedi.