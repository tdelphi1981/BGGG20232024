'Türkiye dönülmesi zor bir sürece girdi'
MHP Genel Başkan Yardımcısı Semih Yalçın,"Türkiye iktidar eliyle dönülmesi zor bir sürece girdi."
 MHP Genel Başkan Yardımcısı Semih Yalçın, üniversitelerdeki öğrenci profilinin, bölücü teröristlerin örgütlenmedeki birincil hedefi hâline geldiğini belirterek “Bu durum, yükseköğrenimde eskiyi çağrıştıran tehlikeli bir tırmanışa işaret etmektedir. Çok geç olmadan Türkiye’nin birlik ve bütünlüğünü tehdit eden bölücü örgüte devletin demir yumruğunu vuracak, yükseköğrenimi teröristlerin tasallutundan kurtaracak önlemler alınması elzemdir” dedi.
 -MHP KAMPA GİRDİ-
 MHP mahalli idareler seçimleri, terörle mücadele, yeni anayasanın yazım süreci, dış politika gelişmeleri ve ekonomik sosyal içerikli program ve modellerin belirlenmesi konularını, Kızılcahamam Patalya Otel’de girdiği üç günlük kampta ele alacak. MHP Genel Başkan Yardımcısı, Gaziantep Milletvekili Prof. Dr. E. Semih Yalçın bugün başlayan ve üç gün sürecek Kızılcahamam kampı konusunda açıklamalarda bulundu.
 Gelecek üç yıllık süreçte yeni anayasanın yazımı başta olmak üzere 2014’te yapılacak yerel seçimler, Cumhurbaşkanlığı seçimi ve 2015’teki genel seçimler gibi önemli gelişmeler yaşanacağını belirten Yalçın, “Bu dönem, aynı zamanda Türkiye’nin birlik ve bütünlüğünü ilgilendiren hayatî kararların alındığı tarihî bir dönem olarak kayıtlara geçecektir. Türkiye, bu önemli sürece; terörle mücadeleden ekonomiye, yargıdan dış politikaya kadar içinden çıkılması zor birçok sorunla birlikte girmektedir. İçinde bulunduğumuz dönemin fevkalade şartları dolayısıyla partimiz 2013’de gündemi oluşturan konularda etkin işlev üstlenmek üzere şimdiden hazırlıklara başlamıştır” dedi.
 Bu çerçevede ilk olarak partinin yetkili organlarının, 13 Ocak'a kadar Kızılcahamam Patalya Otel’de geleneksel toplantısını gerçekleştireceğini ve gündemdeki konuları masaya yatıracağını belirten Yalçın, “Bu toplantılarda, partimizin birimlerince yapılan çalışmalar ve hazırlanan dosyalar ele alınarak yetkili kurullarımızın görüşleri alınacak, somut çözüm önerileri ve projeler ortaya konacaktır. Toplantılarda ortaya çıkan görüşler ve benimsenen projeler kamuoyu ile paylaşılacak, bütün kesimler tarafından tartışılması sağlanacaktır” dedi.
 -ANA GÜNDEM MADDESİ YEREL SEÇİMLER-
 Toplantının ana gündem maddesini yerel seçimlerin oluşturacağını kaydeden Yalçın, “Gelecek yıl Mart ayında yapılacak olan yerel seçimlerin sonuçları, Cumhurbaşkanlığı seçimleriyle genel seçimler öncesinde, şüphesiz hem iktidar, hem de muhalefet partileri açısından önemli bir siyasi eşik ve gösterge olacaktır” dedi.
 Yeni anayasa yazım sürecinin de, Türkiye’nin geleceğine ilişkin önemli gündem maddeleri arasında yer aldığını kaydeden Yalçın, “1961 ve 1982 sonrasında olduğu gibi yol kazasına uğranmaması için, ‘Ben yaptım oldu’ anlayışından uzak durulması, halkın ezici çoğunluğunun benimseyeceği ve üzerinde geniş mutabakat bulunan bir metnin ortaya çıkması önem arz etmektedir” dedi.
 Toplantılarda ayrıca Türkiye’nin gündeminden düşmeyen terör meselesi üzerinde ayrıntılı olarak durulacağını, doğrudan devletin güvenliğini ve aziz Türk Milletinin bekasını tehdit eden teröre karşı daha etkin ve kapsamlı mücadelenin esaslarının ele alınacağını anlatan MHP’li Yalçın, “AKP iktidarı açılım adı altında başlattığı 10 yıllık tavizler silsilesiyle terörü azdırmış, eli kanlı örgütün ayrılıkçı ve bölücü taleplerine İmralı’yla yeniden başlayan görüşmeler üzerinden tavan yaptırmıştır. Bebek katili Öcalan’ın muhatap alınması problemi çözmeyeceği gibi, buzdağının suyun altındaki büyük kısmını ortaya çıkaran bir adım olacaktır. Bir başka deyişle 10 yıldır AKP eliyle azar azar büyütülen tavizler kartopu hızla büyüyerek geri dönülmesi zor şekilde Türkiye’nin önüne yeni sorunlar yığacaktır.
 Türkiye, iktidar marifetiyle terör konusunda geri dönülmesi zor bir yola, tehlikeli bir dönemece sokulmuştur. Üniversitelerimizdeki öğrenci profili, bölücü teröristlerin örgütlenmedeki birincil hedefi hâline gelmiştir. Bu durum, yükseköğrenimde eskiyi çağrıştıran tehlikeli bir tırmanışa işaret etmektedir. Çok geç olmadan Türkiye’nin birlik ve bütünlüğünü tehdit eden bölücü örgüte devletin demir yumruğunu vuracak, yükseköğrenimi teröristlerin tasallutundan kurtaracak önlemler alınması elzemdir.”
 MHP’li Yalçın, bütün bu değerlendirmelerin ışığında Kızılcahamam toplantılarında Mahalli İdareler Seçimleri, Terörle mücadele, yeni anayasanın yazım süreci, dış politika gelişmeleri ve ekonomik sosyal içerikli ekonomik program ve modellerin tespiti gibi konuların değerlendirilmesinin planlandığını bildirdi.
 ANKA
  