Bülent Arınç partilerin son oy oranlarını açıkladı
Arınç, yapılan son anketlerde AK Parti'nin oy oranının yüzde 54'e yükseldiğini söyledi.
Başbakan Yardımcısı Bülent Arınç, İmralı ile görüşmelerine ilişkin, 'Hükümet, başbakan, bakan olarak 'gel bakalım Öcalan seninle oturalım, pazarlık yapalım' diyemeyiz. Bunu dersek millet bizi affetmez, böyle bir şey olmaz' dedi.

Manisa'da AK Parti İl Başkanlığı binasını ziyaret eden Arınç, gazetecilerin sorularını yanıtladı.

Bir gazetecinin İmralı görüşmelerine yönelik sorusu üzerine Arınç, sürecin içinde şu anda hükümetin bulunmadığını, böyle bir gelişmenin bir yol haritasına bağlı olduğunu belirtti.

'Böyle bir sürecin bir şekilde başlaması şüphesiz Türkiye şartları içerisinde bir yol haritasına bağlı. Biz doğrudan karşımıza muhatap alarak, hükümet, başbakan, bakan olarak 'gel bakalım Öcalan seninle oturalım, pazarlık yapalım' diyemeyiz. Bunu dersek millet bizi affetmez, böyle birşey olmaz' diyen Arınç, bu süreçte istihbarat teşkilatının görev aldığını kaydetti.

Arınç, dünyadaki bütün istihbarat teşkilatlarının yasa dışı örgütlerle mücadele konusunda kendisine verilen görevi yerine getirdiğini Türkiye'de de Milli İstihbarat Teşkilatı'nın önleyici çalışmalar yaptığını, bu istihbaratlar sayesinde 'faillerin elini tabancayı götürmeden' yakalandığını belirtti.

Bülent Arınç, şöyle konuştu:

'Bunları gazeteler yazmıyor. '100 kilo patlayıcıyla, şu plakalı araç, şuradan şuraya gidiyor' diye haber alsak biz bunu bütün Türkiye'de takip ediyoruz. Takip ettiğimiz bir yerde de kıstırıyor yakalıyoruz. O patlayıcı hedefine kadar gitse ikinci bir Gaziantep, ikinci bir Kayseri faciası olabilirdi. Emniyet ve askeri istihbaratın da MİT'in de tek gayesi vardır. Suçun işlenmesine engel olmak. Bunu önceden haber almak. Çok büyük bir olayı çok küçük şeyle atlatmış olabilirsek bu istihbaratın faydasıdır.

Burada MİT, PKK gibi acımasız bir bölücü terör örgütüyle mücadelede çok önemli rol üstleniyor. Denilmiş ki 'Öcalan'la temas kurulursa bundan sonrası için bir şeyler yapılabilirse örgüt silah bırakabilir'. Bu bir varsayım. Peki bu varsayımın gerçekleşme ihtimali var mı ? Bakmışlar olabilir. Ondan sonra ne yapılacak ? MİT kendisiyle bir irtibat kurmuş. Bu irtibatın sonunda 'ben bazılarıyla görüşmek istiyorum' demiş. Bazıları gittiler görüştüler. 'Bundan sonra şöyle şöyle de olabilir'. MİT'in aklı yatarsa 'peki o da olsun' diyebilir. Şimdi ne başbakanımız, ne içimizden birimiz, ne parti grubumuzdan bir kimsenin bu yapılan görüşmelerle ilgili en küçük bir ilgisi bile yok. Olsaydı 'AK Parti işin içinde', 'hükümet işin içerisinde' derlerdi.'

-'Terör bitecek' ümidi-

MİT'in yürüttüğü görüşmelerin siyasi bir karar alma gerekliliği noktasına gelmesi durumunda bu kararı öncelikle AK Parti ve hükümetin alacağını, daha sonra parlamentonun alacağını bildiren Arınç, 'Şu anda biz daha işin neticesinin bir ışığını görme noktasında değiliz. Sadece bu bile milletimizde 'terör bitecek' diye bir heyecana, ümide yol açtı. Hakkari'de bile sanki güneş açtı, insanlar sokağa çıktılar, hal hatır sormaya başladılar. Artık kepenkler açıldı. 'Türkiye çözüme gidiyor' diye bir heyecan duydular' dedi.

Çözüm umudu ve heyecanını Manisa'da da, Diyarbakır'da da, Şırnak'ta da görmenin mümkün olduğunu belirten Arınç, güvenlik güçlerinin etkili çalışmasıyla terör örgütünün de acımasız eylem yapamaz durumda olduğunu, son 6 aydır örgütün 'çökmüş durumda olduğunu' ifade etti.

Hala kanlı eylem yapmak isteyenlerin bulunduğunu, karakola 100 kişi kadar saldırdıklarını, 14 tanesinin öldürüldüğünü, 1 şehit verdiklerini, Mardin'de bir polise eylem yapıldığını hatırlatan Arınç, sözlerini şöyle sürdürdü:

'Durmuyorlar ama eski kanlı eylemlerini de yapamıyorlar. Çünkü başlarında komutanlarıyla asker arazide. Bugüne kadar girilemeyen yerlere giriyorlar, alınamayan neticeyi alıyorlar. Özel Harekat'tan askere kadar herkes arazide nefes aldırmıyor. Örgüt son yıl içinde o kadar büyük kayıplar verdi ki mecali bile kalmadı. Demek ki bir işin başlaması için uygun bir vasata da ihtiyaç var. O uygun vasat, Türkiye için ne kadar avantajlıysa örgüt açısından o kadar zavallı bir durumu gösteriyor.

Bu arada 'filan milletvekili şöyle demiş falan milletvekili böyle demiş'. Keşke demeseler. Çünkü herkesin şu anda susması lazım. Sürece destek olması lazım. Bugüne kadar yaşadığımız acı olayları ve travmaları hatırlatacak davranışlarda bulunmaması lazım. Biz bazen öyle laflar ediyoruz ki belki bazıları yanlış bile anlıyor. Buna ihtiyacı var Türkiye'nin. Her gün şehit cenazeleri gelmesini mi arzu edeceğiz ? Bundan sonra hayır, bu şehit cenazeleri artık gelmesin. Fidan gibi gençlerimiz hayatını kaybetmesin.'

-'Milletimizin yüzde 80 desteği hükümetimizin arkasındadır'-

Türkiye'nin 30-35 yıldır terör sorunu nedeniyle büyük kayıplara uğradığını, bu sorunun bitmesi için çaba sarf ettiklerini dile getiren Arınç, bu konuda toplumun desteğinin yanlarında olduğunu kaydetti.

Arınç, 'Bu işi bitirmek için elimizden gelen, aklımızın erdiği her şeyi yapıyoruz. Biz MHP, CHP gibi zaman tünelinde kalmış partilerden değiliz. Eğer silahla, öldürmekle, bombalamakla bu işler çözülmüş olsaydı 1990, 1991, 1992, 1993'de çözülürdü, 1999'da Öcalan yakalandığında çözülürdü. Gerisini söylemeyeceğim. Ama çözülmedi. Demek ki o zaman silahla çözüm noktasından biraz uzaklaşmış, aslında ekonomik, siyasi, toplumsal, başka şeyler de yapmamız gerektiğine inanmış noktadayız. Bunu AK Parti yapacaktır. Millet AK Partiye inandığı için bu süreç başladığından şu ana kadar milletimizin yüzde 80 desteği hükümetimizin arkasındadır.

Medyanın, halkın, sivil toplum kuruluşlarının, şehit ailelerinin desteği, 'bu işin çözün, biz size güveniyoruz' noktasında AK Parti'nin arkasındadır. Yeter ki biz yanlış yapmayalım. Milletimizin bu güvenini boşa çıkaracak bir şey yapmayacağız.'

AK Parti'nin son 10 yılda yaptıklarının milliyetçilik ve vatanseverliğini gösterdiğini, şimdi vatandaşın terör sorununun çözülmesini istediğini, bu çözümü de bulacaklarını kaydetti.

-'CHP 63 senedir tek başına iktidara gelemiyor'

Süreçle ilgili değerlendirme yapmanın sürece zarar verebildiğine işaret eden Arınç, sözlerini şöyle sürdürdü:

'Ortada sıcak bir hava var. Milletvekilimin bir tanesi böyle edepsizlik yapmış, öbürü yanlış bir şey demiş. Konuşmasalar keşke. Bunları yapmasalar keşke. Ama milletin bunlara başını çevirip baktığı yok. Milletin gözü bu işin sonuçlanacağı konusunda hükümetimizin üzerinde. Duası arkamızda. Millet bize güveniyor. Size güvenseydi sizi iş başına getirirdi. Sizden nefret ettiği için bak CHP 63 senedir tek başına iktidara gelemiyor. 63 sene yahu. Emeklilik yaşı. Danışmanım bile 65'e girdi emekli oldu. Adam emekli oldu CHP hala emekli olmadı. 63 senedir iktidara gelemiyor adam. Yüzde 25'i aldı mı oynuyor, seviniyor. Davul çaldırıyor. 15 aylık partiyken tek başına iktidara geldik yüzde 50'lere geldik.'

-Son anketler-

Konuşmasında seçimlerden sonra yayımlanan ve Başbakan Erdoğan, CHP Genel Başkanı Kemal Kılıçdaroğlu ve MHP Genel Başkanı Devlet Bahçeli'nin bulunduğu bir karikatürü anımsatan Arınç, 'Tayyip bey onlara diyor ki 'içinizden hanginiz bana oy verdi'. Sonunda bak Allah ne güzel denk getiriyor, Kılıçdaroğlu'na televizyonda soruyorlar, 'Cumhurbaşkanı adaylarından biri Abdullah Gül olursa oy verir misin ?' 'Veririm tabi' diyor. Yani ne oldu Tayyip Bey'in sözü yerine geldi. Hanginiz bize oy verdiniz. Birisi hazır öbürü de bekliyor. Böyle olacak arkadaşlar. Bu gurur değil. Bu milletimizin kararı. Allah'a hamd ederiz ki son anketlerde AK Parti yüzde 54'dür, CHP 21-22, MHP 11-12 bandındadır' diye konuştu.