3 milyon ile ön seçim vaadi
MHP'nin 10. Olağan Büyük Kurultayı'nda konuşan genel başkan adayı Koray Aydın, seçimlerden önce partinin üye sayısının 3 milyona ulaştırılması hedefini koyarak, ön seçim uygulaması vaadinde bulundu.
 MHP'nin 10. Olağan Büyük Kurultayı'nda konuşan genel başkan adayı Koray Aydın, seçimlerden önce partinin üye sayısının 3 milyona ulaştırılması hedefini koyarak, ön seçim uygulaması vaadinde bulundu.
 Genel Başkan adayı Koray Aydın, kürsüye beklenirken yapılan tezahüratlar ve ıslıklamalar üzerine Divan Başkanı Tuğrul Türkeş, MHP’nin genel başkanlığı da genel başkan adaylığı da saygıdeğer işlerdir. Bu salondaki herkes ciddiye almak zorundadır” dedi ve taşkınlıklara izin verilmeyeceğini, salonda sükunet sağlanmadan konuşmaların başlamayacağını vurguladı. Türkeş, Devlet Bahçeli’nin Kurultay açılışında konuştuğu için adaylık nedeniyle ikinci bir konuşma yapmayacağını açıkladı. 
 Konuşmasında, Kurultayın MHP’nin tek başına iktidarına vesile olmasını dileyen Aydın, AK Parti’nin MHP’yi eleştirirken kaleleri bir bir fethederek yollarına devam ettiklerini söylediğini hatırlatarak, iktidarın basın ve sivil toplumu susturduğunu ifade etti. AK Parti’nin bürokraside taş üstüne taş bırakmadığını ileri süren Aydın, “Ülkücüleri düşman kabule ederek onları kıyma makinelerinden geçirecek bir zihniyetle sürgün ederek, oraya buraya saldırarak bürokrasideki ülkücü kadrolara savaş açtılar” dedi. Yaşanan bütün skandalların ardından devleti çete mantığıyla yöneten siyasi iktidarın olduğunu savunan Aydın,  iktidarın belediyelere sahte raporlarla ve dinlemelerle saldırdığını savunan Aydın, “Arkasından Habur’dan içeri soktukları vatan hainlerine karşılama törenleri yetmez gibi Oslo’da teröristlerle kurdukları pazarlık masalarında suçüstü yakalanınca da ‘ben görmedim’ diyerek, ‘bunu ispat edecek biri varsa şerefle ispat etsin’ diyerek, ses kayıtları çıkınca da kıvırarak sahiplenemeyerek, yaptığı işin üzerine şal örtmeye çalışarak, siyasi riyakarlıkta sınır tanımayan siyasi iktidarla karşı karşıyayız” diye konuştu.
 -“MINTIKA TEMİZLİĞİ YAPIYORLAR”-
 AK Parti’nin ne yaptığını iyi bildiğini Türkiye’de ihtilal teşebbüsü var diyerek ordunun subaylarını yargılama adı altında cezaevine koyduğunu savunan Aydın, “Önce milletin bu darbeciler ortadan kalksın diyerek desteklediği sonra plan gereği sürek avına çevirerek Türk ordusunun neredeyse yarısını içeri atan bu zihniyet mıntıka temizliği yapıyor. Kuracakları yeni Türkiye modeline engel olmasın diye bunları kaldırıyorlar. Bu işi haince yapanlar ne zaman ki şehit cenazeleri Türkiye’yi ağlatmaya başlarken acılarımızla yaşarken, Türkiye’nin başbakanı gerekirse Öcalan’la yeniden görüşebilirim diyor. Sayın Başbakan ne görüşeceksin Öcalan’la, ne söyleyeceksin? Oraya bir masa koymuşsun, masanın üstünde Türkiye, karşında Öcalan. ‘Ne kadar istiyorsun? Şu kadar versem yeter mi?’ diyeceksin. Öcalan yüzsüzlük eder de Türkiye’nin tamamını isterse ne yapacaksın?” diye konuştu.
 -“O ZAMAN NE YAPACAĞIZ?”-
 Yeni anayasa kapsamında, Türk milletinin adının anayasadan çıkarılarak bir alt kimlik haline getirileceğini, Türk milletine etnisite temelli yaklaşılacağını savunan Aydın, “Bu Türk milletinin varlığını, Ötüken’de, Söğüt’te Türk olan Türk milletinin varlığını ortadan kaldırma çabasıdır. Bu işin sonudur. Çünkü şu anda kendisiyle benzeşen anamuhalefetle anlaşıp anayasadan Türk milletinin adını çıkarırlarsa yapılacak bir şey kalmaz. Meclis sayısal çoğunlukla yönetiliyor. Bunlar sinsi her işi alttan alttan götürüyorlar. Böyle bir adım atar, bu büyük milletin adını çıkararak Türk milletini bir alt kimlik haline dönüştürürlerse ne yapacağız? Bunu yaparlarsa 5 yıl 10 yıl sonra ‘Bu ülkenin adının Türkiye olmasına gerek yoktur’ derlerse ne yapacağız? Bu sinsi planı iyi görelim. Bunu için bir şeyler yapmamız harekete geçmemiz lazım” dedi.
 -“ŞUBAT’TA 1 MİLYON OLARAK TOPLANIRSAK…”-
 Kimsenin Türkiye’de olanlara arkasını dönemeyeceğini ifade eden Aydın, özetle şunları söyledi:
 “Meydanlara ineceğiz Türk milletine gideceğiz, milletle bütünleşeceğiz. Onu bekleyen bu tehlikeler hakkında uyaracağız, anlatacağız. Onu yanımıza almaya çalışacağız. O büyük gücü harekete geçirir meydanlara iner, onların dikkatini çekip yanımıza alırsak, şubat ayında 1 milyon olarak toplanırsak hangi vatan hainleri bunu yapmaya cesaret edebilir. Türk milletinin bunu anlamasını sağlamamız lazım. Bunun için güçlü bir MHP’ye ihtiyaç var. 43 yıllık fikri birikimi üzerinden Türk milletini bütün problemlerine getireceği çözüm önerilerini, bir iktidar projesine dönüştürerek Türk milletini karşısına çıkıp iktidar istersek, bu coşku ve heyecanı ona aksettirirsek bu millet bu şaşkınlıkla etrafına bakınırken ben nereye bakacağım sorusunu sorarken bu millet elimizi tutacak ve MHP ile yeniden ayağa kalkacaktır.”
    
 -“HEDEF 3 MİLYON ÜYE”-
 Bu mücadelede ilk doğru adımın ülkücü hareketin birliğini ve dirliğini sağlamak olduğunu kaydeden Aydın, harekete bir gün bile hizmet etmiş her ülküdaşlarıyla kucaklaşmak ve bir araya gelmek mecburiyetinde olduklarını ifade etti. Ülkücüleri ülküdaşlık hukuku temelinde kaynaştırmadan büyük hedeflere yürüyemeyeceklerini anlatan Aydın, “Bunu temel hareket noktası kabul ediyoruz. Birey temelli bir hareketin başlaması için önce partide üyelik sistemini bir kampanyaya çevireceğiz. Seçime kadar 3 milyon üye yaparak ailelerimizin fertlerini genişleteceğiz. Bunu iller arası yarışa çevireceğiz, MHP’nin 3 milyon üyeli geniş aile haline gelmesini sağlayacağız” dedi.
 -ÖNSEÇİM VAADİ-
 Genel Başkan seçilmesi halinde MHP ailesini genişleteceğini kaydeden Aydın, “Bunu yapınca, bu 3 milyon kişi kurulan sandıklarla yapacağı bir ön seçimi size vaat ediyorum. Bunu taban güvenmek demektir. Böyle bir ön seçim yapıldı mı Ankara da kimse genel merkez katlarında dolaşmayacak, tabana size gidecek. Hasta olanın, düğünü olanın yanında olacak, yere düşeni ayağa kaldıracak. Böylece bu büyük aile fertleri bir birini anlayacak. Bu güzel sözün olduğu ortamın inşası demektir bu kötü söz olanın tasfiye edileceği liyakatın esas alınacağı yeni bir sistemin gelmesin demektir. Bu adımı atar, aile fertleri arasında huzuru sağlarsak, örgütlenme modelini buna paralel değiştirirsek, MHP’nin içinde huzur sağlanır” diye konuştu. “Bu, bir kişiyi korumak için kelle avcısı rolü üstlenip ülküdaşlarını yok farz ederek, küskünler ordusu yarattığın bir sitemin anlaşılması demektir” diyen Aydın, “MHP her yerde” sloganıyla parti içinde hareketlilik sağlayacaklarını, halka dokunacaklarını ifade etti ve “Tabanla bütünleşmiş MHP’ye ihtiyaç var. Bunun içi bir iktidar projesi koyarak aday olduk. Biz iktidar olmak istiyoruz" dedi. Aydın, Türk milletinin yalnızlığı yaşadığı bir durumda etrafına bakındığı, kendini kaldıracak birini bekleyen Türkiye’nin MHP’nin kendisine ulaşmasıyla “Yarın elbet bizimdir” diye haykıracağını ifade etti.
 HABER: ANKA
 FOTO: EMRE SENOGLU MURAT OZTEK
  