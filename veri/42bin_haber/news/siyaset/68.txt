'Tanık Koruma Yasası yeniden incelensin'
CHP Antalya Milletvekili Gürkut Acar, Şemdin Sakık’ın Ergenekon Davası’nın gizli tanığı olduğunun ortaya çıkmasının ardından Tanık Koruma Kanunu’nun uygulama sonuçlarının incelenmesi ve sistemin eksikliklerinin giderilmesi için Meclis araştırması istedi.
 Acar, TBMM Başkanlığı’na sunduğu araştırma önergesinin gerekçesinde, yargılamayı etkileme olasılığı yüksek olan tanıkların güvenilir ve gerçekten doğruyu söyleyecek kişiler olması, gizli tanıkların da bu nitelikleri taşıması gerektiğini kaydetti. Son dönemde gizli tanık uygulamasının en yaygın şekilde İstanbul Silivri’deki davalarda kullanıldığını belirten Acar, “Gizli tanıklar, sanıklara ciddi suçlamalar yöneltmektedir. Ancak, pek çok gizli tanığın bir duruşmada verdiği ifadeyi, bir başka duruşmada değiştirdiği, birçok gizli tanığın aynı dosyalarda sanık olduğu kamuoyuna yansımaktadır. Ayrıca gizli tanıkların pek çoğunun kimlikleri de ortaya çıkmış durumdadır. Bu kişilerin pek çoğunun kendisinin suç makinesi konumunda olduğu, gasp, cinayet, tecavüz gibi birçok suç nedeniyle hüküm giydikleri ortaya çıkmıştır. Ayrıca bölücü terör örgütünde yöneticilik yapmış, çok sayıda vatandaşımızın ve güvenlik görevlisinin şehit olduğu saldırılara katılmış, bu suçlar nedeniyle kesin hüküm giymiş kişilerin bile gizli tanık yapıldığı, bu kişilerin terörle mücadelede görev almış kamu görevlilerine ağır suçlamalar yönelttiği görülmektedir” dedi.
 
 Gizli tanık uygulamasının sanıkların savunma hakkını olumsuz etkilediğini savunan Acar, şöyle devam etti:
 
 “Aslında yargılamada, sanıkların suçluluğunun, somut delillerle ve güvenilir tanıkların kanıta dayalı ifadeleri ile ortaya konulması gereklidir. Ancak gizli tanık uygulaması bunun tersi durumlar ortaya çıkarmaktadır. Adil yargılama, savunma hakkının da güvencede olduğu yargılamadır. Gizli tanık uygulamasında ortaya çıkan örnekler, bu konuda tereddütler oluşturmaktadır. Bu kapsamda Tanık Koruma Kanunu’nun uygulama sonuçlarının değerlendirilmesi, etkin bir sistemin kurulabilmesi için gizli tanık uygulamasının olumlu, olumsuz sonuçları ve adil yargılamaya etkilerinin incelenmesi amacıyla bir Meclis Araştırması açılması gerekli görülmektedir.”
 ANKA