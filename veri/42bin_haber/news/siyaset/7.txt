'18 yaşı önce biz getirdik'
CHP Eskişehir Milletvekili ve TBMM Anayasa ve Anayasa Uzlaşma Komisyonları Üyesi Süheyl Batum, Anayasa Yazım Komisyonu’nda bir ay önce 18 yaşındakilere seçilme hakkı verilmesini gündeme getirdiklerini, ancak orada o anda bulunan AKP temsilcilerinin bu konuda hiçbirşey söylemediklerini iddia etti.
 Tv8’in sorularını yanıtlayan Batum, yazım komisyonunda AKP’nin üç temsilcisi bulunduğunu, bunlardan ikisinin yeni Genel Başkan Yardımcısı olduklarını bildirdi. AKP’li Mehmet Ali Şahin ve Mustafa Şentop’a bir ay önce komisyonda “18 yaşını dolduran her Türk vatandaşı seçme ve halk oylamasına katılma hakkına sahiptir” maddesini önerdiklerini belirten Batum, “Orada AKP’yi temsilen bulunan 3 değerli üyeden de en ufak bir şey gelmemiş. Şunu soruyorum; Başbakan bu isimlere 18 yaşındakilerin de seçilme hakkına sahip olması ile ilgili de konuşun demez mi?  Ya da Anayasa Uzlaşma Komisyonu’nda bu konuyu dile getirin, bunu da koyun, ısrar edin demez mi?” şeklinde konuştu.
 -"BAŞBAKAN MEZHEPÇİLİK YAPIYOR"-
 Başbakan’ın "mezhepçilik" yaptığını iddia eden Batum, “Siz hiçbir başbakan’ın çıkıp mezhebinden dolayı mı tutuyorsunuz, ana muhalefet partisinin lideri alevidir deyip, çekilip yuhalattığını gördünüz mü? Başbakan mezhepçilik yaptı” ifadesini kullandı. Batum adalet sistemini de eleştirerek, “Türkiye’nin bir geleneği vardı. Bugüne kadar, Fırat’ın kıyısında kaybolan koyunun hesabı hükümete sorulurdu. Şimdi AKP ile birlikte bu değişti. Fırat’ın kıyısında kaybolan koyunun hesabını ya koyunun sahibinden soruyorlar, ya koyundan soruyorlar, ya da Fırat’tan soruyorlar. Hala da bilemezlerse Cenab-ı Allah’tan soruyorlar. Böyle bir sistem getirdiler” dedi.
 ANKA