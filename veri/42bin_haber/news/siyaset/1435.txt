Murat Bozlak: Erdoğan çok güçlü, çözüm için büyük şans
Kapatılan HADEP Genel Başkanı ve BDP Adana Milletvekili Murat Bozlak çözüm süreciyle ilgili Stargazete.com'a ezber bozan açıklamalar yaptı.
Kapatılan HADEP Genel Başkanı ve BDP Adana Milletvekili Murat Bozlak, PKK ve Kürt sorununun şiddet dışında çözümü için bugüne kadar üç liderin elini taşın altına koyduğunu söyledi. Bunlardan Özal'ın canıyla ve Erbakan'ın iktidarıyla bedel ödediğini belirten Bozlak, Erdoğan için umutlu konuştu:

ÖZAL CANIYLA
"PKK ve Kürt sorununun demokratik ve barış yoluyla çözülmesi yönünde ilk adım atan lider Turgut Özal oldu. Özal bu işin şiddetle çözülemeyeceğini erken fark etti, barış yoluyla çözüm için adım atmak istedi. Öcalan ile görüşmeler yapmak için aracılar gönderdi. Vefatından kısa bir süre önce oğluna 'Bu mesele Türkiye'nin temel meselesi ve ayak bağıdır. Her yerde ayağına dolanır. Türkiye kendisini bu ayak bağından kurtarmak zorundadır. Bunun için ne pahasına olursa olsun çözmemiz gerekir' dedi. Özal bu meseleyi çözmek istedi ama devlete hakim olmadığından yapamadı."

ERBAKAN İKTİDARIYLA
Necmettin Erbakan da sorunu şiddet dışında yöntemlerle çözmek istedi. O dönemde HADEP Genel Başkanı olarak Elmadağ Cezaevi'nde yatıyordum. Erbakan, hapishaneye İsmail Nacar'ı gönderdi. Nacar bize 'Hoca bu meseleyi önemli görüyor, HADEP'in de elini taşın altına koymasını istiyor' dedi. Ben de kendisine 'Hoca bu meselenin demokratik ve barışçıl çözümüne girecekse bize ne düşüyorsa yerine getiririz. Bırakın elimizi, başımızı dahi koymaya hazırız. Yeter ki bu mesele çözülsün' dedim. Ancak 28 Şubat süreci ile birlikte iktidardan uzaklaştırıldı. Gidiş nedeni hem dindar kimliğe hem de Kürt kimliğine yönelik sıkıntıları gidermeye çalışması oldu. Yani Erbakan da Özal'ın akıbetine uğradı." 

ERDOĞAN ÇOK GÜÇLÜ
"Sayın Başbakan, Özal ve Erbakan'a göre çok daha avantajlı bir konumda. Yüzde 50 gibi halkın müthiş bir desteği var. Eskiden iktidar, kurumlar arasında adeta paylaştırılmıştı. Başbakan ve partisi şuan devlete hakim. Yine Başbakan'a güçlü liderlik konusunda grubundan büyük bir destek var. Bunlar, çözüm için çok ciddi bir şanstır"

IRKÇILAR DIŞINDA KARŞI OLAN YOK
"Şuan ulusalcı ve ırkçı dar bir kesim dışında Başbakan'ın mimarı olduğu bu sürece karşı olan yok. Şehit aileleri de dahil herkes bir an önce çözüm istiyor. Halk büyük bir beklenti içinde ve Başbakan çözüm için adımlar da atıyor. Özellikle İmralı süreci ile ciddi bir adım atıldı."

BİN YILLIK KARDEŞLİĞİ CHP'NİN İTTİHAT VE TERAKKİCİ ZİHNİYETİ BOZDU
"Türklerle Kürtler, 1071'den beri Anadolu'da birlik olmuş, bin yıllık süreçte kader ortaklığı yapmış ve kaynaşmışlar. Kürtler Osmanlı'da rahat bir dönem yaşadılar. Ancak son döneminde İttihat ve Terakki zihniyeti hakim oldu. Türkçülüğü esas alan bu zihniyet, önce milliyetçi sonra ulusalcı bir çizgiye kaydı. Bu zihniyet, Cumhuriyet'le birlikte özellikle 1924'den itibaren CHP eliyle yürütüldü. Kürtler hem kimlik hem de dini açıdan küstürüldü. PKK'ya gelene kadar çeşitli isyanlar oldu."