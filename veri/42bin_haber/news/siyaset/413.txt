CHP yurtdışında derneklerle örgütlenecek
Cumhuriyet Halk Partisi'nin yurtdışında "dernekleşme" modeli ile örgütlenecek.
 CHP Genel Başkan Danışmanı ve Yurtdışı Örgütlenme Koordinatörü Ali Kılıç bunun için Türkiye ve Almanya'dan birer hukuk komisyonu oluşturulduğunu aktardı. Kılıç, şunları söyledi: “CHP'nin dayanışma dernekleri adı altında bir örgütlenme modeli üzerinde çalışıyoruz. Bunun ile ilgili bir hazırlık komitesi oluştu. Çünkü bizim CHP'ye üye olan, üye olmak isteyen, katkı sunmak isteyen çok sayıda Türkiye kökenli arkadaşlarımız aynı zamanda Alman vatandaşlığına geçmiştir. Türkiye'deki siyasi partiler yasası yabancı uyruklu üyeyi kabul etmiyor. Bütün bunları göz önünde bulundurarak dernekleşme modelinin en iyisi olduğu düşünüldü. Burada kurulacak derneklere Alman olsun, Türk olsun, Hollandalı ya da Fransız olsun hiç fark etmez bu ülke vatandaşları da üye olabilir.''
 Yurtdışı dernekleşme ile ilgili tüzüğün 6 Ocak tarihine kadar tamamlanmış olacağını umduğunu belirten Kılıç, ''Bu tüzüğü daha sonra biz de eyaletlere dağıtacağız. Almanya'daki 8 ayrı eyalette örgütlenmeye başlayacağız. Önce eyaletler bazında dernek kurmak istiyoruz. Sonra belirli sayıyı aşarsa diğer şehirlerde de dernekler kurabiliriz.'' diye konuştu.
  