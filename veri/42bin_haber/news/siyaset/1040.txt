Davutoğlu'ndan patlama açıklaması
Dışişleri Bakanı Ahmet Davutoğlu, ABD'nin Ankara Büyükelçiliği girişindeki patlamaya ilişkin, 'Böyle bir saldırının ülkemizde gerçekleşmiş olması çok üzüntü verici bir gelişmedir' dedi.
Sırbistan'a günübirlik ziyarette bulunan Davutoğlu, başkent Belgrad'daki tarihi Bayraklı Camisi ziyaretinde AA muhabirine yaptığı açıklamada, 'Böyle bir saldırının ülkemizde gerçekleşmiş olması çok üzüntü verici bir gelişmedir. Bütün güvenlik yetkililerimizle birlikte Ankara'daki dış temsilciliklerin güvenliği konusunda her zaman çok büyük hassasiyet gösterilmiştir, bundan sonra da bu hassasiyetimiz sürecek' diye konuştu.

Saldırıda hayatını kaybedenlerin yakınlarına taziyelerini ileten Bakan Davutoğlu, ABD'li yetkililerle temas içinde olacaklarını kaydetti.

Olaya karışan suçluların yakalanması ve konunun aydınlatılması için güvenlik birimlerinin yoğun çalışmalar içinde bulunduğunu ifade eden Bakan Davutoğlu, 'Tekrar hayatını kaybedenlerin yakınlarına başsağlığı diliyorum, Amerikan Büyükelçiliği, Dışişleri Bakanlığı yetkililerine geçmiş olsun dileklerimi iletiyorum. Suçluların, bu konuda sorumlu olanların yakalanabilmesi için ve konunun aydınlatılması için bütün güvenlik birimlerimiz yoğun çalışma içindeler. Ümit ediyoruz kısa zamanda konu aydınlatılmış olur' ifadelerini kullandı.

Sırbistan'a düzenlediği günübirlik ziyareti kapsamında Dışişleri Bakanı İvan Mrkiç ve Başbakan İvitsa Daçiç ile görüşmeler yaptığını ifade eden Davutoğlu, ABD'nin Ankara Büyükelçiliği girişindeki patlamaya ilişkin haberi, Sırbistan Başbakanı İvitsa Daçiç ile yaptığı görüşme sırasında aldığını kaydetti.

Cuma namazı için Belgrad'daki tarihi Bayraklı Camisi'nde bulunduklarını anımsatan Bakan Davutoğlu, 'Balkanlar'daki en önemli manevi miraslarımızdan Belgrad'ın Bayraklı Camisi'ne eda ettik, buradaki kardeşlerimizle bir araya geldik' dedi.