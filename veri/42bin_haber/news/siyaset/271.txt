Bu da 'taşımalı oy' teklifi
AK Parti Şanlıurfa Milletvekili Gök, 'Vatandaş, kendini baskı altında hissetmeden oy kullanabilmesi için, taşımalı eğitimde olduğu gibi taşımalı oy sistemiyle, merkezdeki sandıklara getirilebilir' önerisinde bulundu. Teklif, şimdiden büyük tartışma yaratmaya aday görünüyor 
 AK Parti Şanlıurfa Milletvekili Abdulkerim Gök, seçim güvenliği için "taşımalı oy kullanma sistemi"nin alternatif bir model olarak tartışılmasını istiyor. Gök, seçim güvenliğinin önemli olduğunu ve Türkiye’de her seçim öncesinde tartışma konusu olduğunu, ancak bir adım atılmadığını belirterek, çözüm de üretilmesi gerektiğini anlattı.
 
 Şanlıurfa’da milletvekili adayı iken sahada yaptığı çalışmalarda vatandaşın seçim güvenliğiyle ilgili talepleriyle karşılaştığını ifade eden Gök, "Türkiye’de yıllardır seçim güvenliği tartışılır. Ama bu tartışmalar hep seçim öncesindeki süreçte yapılır. Sorunu tartışıp bir yerde bırakıyoruz. Sorun varsa, bunu konuşalım, tartışalım ve çözüm de üretelim" dedi.
 
 Kendisinin seçim güvenliği konusunda tıpkı "taşımalı eğitim" modelinde olduğu gibi vatandaşın bulunduğu yer yerine, daha güvenli ve her türlü baskıdan arınmış bir yerde oyunu kullanmasını içeren "taşımalı oy kullanma sistemi" önerisinin alternatif çözüm olabileceğine işaret eden Gök, şöyle konuştu:
 
 'KENDİ İRADELERİYLE OY KULLANAMIYORLAR'
 
 "Taşımalı eğitimde 15-20 köyü merkezi okula getiriyoruz. Taşımalı oy kullanma sisteminde de yakın 20-25 köy ahalisinin; güvenliği sağlanmış ortamda oyunu kullanma iradesine kavuşması sağlanacak. Bugün bir realiteyi konuşuyoruz; Türkiye’de vatandaşın oyunu kıllanırken adına ister terör, ister yerel baskı,ister akraba deyin çeşitli nedenlerle oyunu kendi iradesiyle kullanamıyor. Bu sadece Doğu ve Güneydoğu Anadolu bölgesi için de geçerli değil. Türkiye geneli için başka bir realiteye dikkat çekmek istiyorum. Mesela benim köy yerinde traktörüm, biçerdöverim var, ekonomik durumum iyi. Köy yerinde insanlar ekonomik durumu iyi olanının gösterdiği hedef doğrultusunda oy kullanılıyor."
 
 Gök, taşımalı oy kullanma sisteminde vatandaşın oyunu şehir merkezinde kullanması esasına dayandığına işaret ederek, merkeze bağlı köylerde il merkezinde, ilçeye bağlı köylerde ise ilçe merkezinde oy kullanabileceğini söyledi. Gök, "Bir havuz olarak köyler karışık oy kullanacak. A köyü, A sandıkta değil. Vatandaşın oyunu nerede kullandığı bilinmemeli. Oyunu nerede kullandığı bilindiği takdirde hem engelleme olabilir hem de sorasında her türlü baskıya maruz kalabilir" dedi.
 
 AVRUPA YILLARCA TARTIŞTI 
 
 Gök, demokrasilerde aslolanın vatandaşın oyunu bulunduğu yerde kullanması olduğunu belirterek, "Avrupa bunu yıllarca tartıştı, görüştü, bedelini ödedi. Orada insanlar eğitim altyapısıyla buna ulaştı. Ben böyle bir çözüm düşündüm ama çözüm konusunda ısrarcı değilim, ’ideal çözüm budur’ demiyorum. Sadece tartışılmasını istiyorum" diye konuştu.
 
 Önerisini teklif haline getirdiğini, çalışmasını konunun ilgililerine ve parti organlarına verdiğini bildiren Gök, Başbakan Recep Tayyip Erdoğan ile konuyu özel olarak görüşmediğini söyledi.
 
 Teklif için hem saha hem de akademik çalışma yaptığını ve seçim güvenliği için alternatif model olarak düşünülebileceğini kaydeden Gök, "Ortada bir sıkıntı ve sorun varsa, her seçim öncesinde seçim güvenliği tartışma konusu oluyorsa o zaman biz çözümleri de konuşmalıyız. Bu çözüm olabilir, bu olmazsa başka bir çözüm düşünebiliriz" dedi.
 
 'MALİYET DÜŞÜNÜLEMEZ'
 
 Taşımalı oy kullanma sisteminin "maliyeti" nedeniyle karşı çıkılabileceğine dikkati çeken Gök, buna katılmadığını vurguladı. Demokrasilerde maliyet öngörüsünün düşünülemeyeceğini ifade eden Gök, "Bugün Ortadoğu’da kardeş kardeşi öldürüyor. Ölen de öldüren de bunu demokrasi adına yaptığını söylüyor. Demokratik mücadelenin bedelini maliyet olarak tartışamayız" görüşünü savundu.
 
 Önerisinin "başka siyasi partilerin oyunu azaltalım" anlayışıyla değerlendirilmemesi gerektiğini belirten Gök, "Hep bu tartışmalar yapıldığı için konu aslından sapıyor, tartışamıyoruz. Bununla aynı zamanda blok oyları da önleyebiliriz. Avrupa’da seçim güvenliği denildiğinde insanların hiçbir baskı hissetmeden ve kime oy verdiğinin anlaşılmaması temel ilkedir. Biz de bunu sağlamalıyız. Demokraside biz de yavaş yavaş bir yere geldik" diye konuştu.
 
 AA
  