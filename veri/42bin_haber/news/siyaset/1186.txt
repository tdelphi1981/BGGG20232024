Gül: Suriye meselesi içimizi yakıyor
İSLAM İşbirliği Teşkilatı (İİT) 12'nci Dönem Zirvesi'ne katılmak üzere Mısır'da bulunan Cumhurbaşkanı Abdullah Gül, Mısır Cumhurbaşkanı Muhammed Mursi ile ikili görüşmede bulundu.
İki lider görüşmenin ardından ortak bir basın toplantısı düzenledi. Cumhurbaşkanı Gül basın mensuplarının Suriye ile ilgili sorusu üzerine "Suriye meselesi içimizi yakıyor" dedi. Cumhurbaşkanı Gül, "Dünkü konferansta Mısır, Türkiye ve İran bir araya geldik. Burada çok açık herşeyi konuştuk kendi aramızda. Suriye'nin bu şekilde kendisini tüketmemesi için bir takım çalışmalar yapmaya başladık. Ümit ederim ki bu kötü gidişatın durmasına bir katkımız olur" diye konuştu. 


Mısır Cumhurbaşkanı Muhammed Mursi de "Suriye konusu hepimizi üzen bir konudur. Suriye'de akan kanın bir an önce durması en önemli meseledir" dedi. 


Cumhurbaşkanı Abdullah Gül, Mısır Cumhurbaşkanı Muhammed Mursi ile düzenlediği ortak bir basın toplantısında bundan sonraki zirvenin Türkiye'de yapılmasını kararlaştırdıklarını söyledi. "Mısır, bu süreçte inanıyorum ki çok başarılı olacaktır" diyen Cumhurbaşkanı Gül iki ülke arasındaki ekonomik işbirliğini konuştuklarını söyledi.