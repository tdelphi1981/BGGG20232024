Memurlara mobbing kalkanı
Yargıtay, kamu görevlilerinin mobbing yaptığına ilişkin davada bir ilke imza attı. Bundan böyle davaların kişilere değil devlet aleyhine açılması istendi. Karar mobbing davalarında emsal teşkil edecek.

ANKARA Gazi Üniversitesi Mühendislik Mimarlık Fakültesi Şehir ve Bölge Planlama Bölümü’nde doktora eğitimi gören Tahir Çalgüner, bölüm ve dekanlık yönetimiyle yaşadığı sorunları yargıya taşıdı. Çalgüner, 2010’da adli yargıda üniversite yönetiminin kendisine mobbing uyguladığı iddiasıyla dava açtı. Ankara 3. Asliye Hukuk Mahkemesi’ne açılan davada mahkeme, Çalgüner’in karşı karşıya kaldığı uygulamaların mobbing olup olmadığını bilirkişiye sordu. Bilirkişi, Çalgüner’e yapılan uygulamaların açık ve net olarak bir mobbing olduğunu, bu durumun ruh sağlığını bozduğu yönünde rapor verdi. 
Devlet rücu edebilecek 
Ancak Ankara 3. Asliye Hukuk Mahkemesi’nde yapılan duruşmada, görevsizlik kararı çıktı. Mahkeme, 657 sayılı Devlet Memurları Kanunu’nda, ‘kamu görevlilerinin yetkililerini kusurlu eylemleri nedeniyle oluşan zararlarda doğan tazminat davlarının, kendilerine rücu edilmek kaydıyla ve yasada gösterilen biçim ve koşullara uygun olarak idare aleyhine açılabileceğine’ vurgu yaptı. Davanın devlet aleyhine ve idari yargıda açılmasına hükmedildi. Bu karar Tarık Çalgüner’i tatmin etmedi ve temyiz ederek Yargıtay’a taşıdı. Dosyayı inceleyen Yargıtay 4. Hukuk Dairesi ise mahkemenin kararını onadı ve davacının itirazını reddetti. Yargıtay’ın verdiği kararla birlikte kamu görevlileri arasında mobbing iddiasıyla yaşanacak davalar önce devlet aleyhine açılacak. Devlet gerekli görürse kişiye rücu edecek.