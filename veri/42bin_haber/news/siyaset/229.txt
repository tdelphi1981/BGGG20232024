Ankara Başsavcılığı: O kayıtları silmemek suç
Deniz Feneri e.V soruşturması kapsamımda haklarındaki takipsizlik kararı kesinleşen kişilerin dinleme kayıtlarının imha edilmesinin eleştirilmesine Ankara Başsavcılığından cevap var.

DENİZ Feneri e.V soruşturması kapsamında takipsizlik kararı verilen ve bu karar Sincan Ağır Ceza Mahkemesi tarafından kabul görerek kesinleşen “örgüt”, “dolandırıcılık” ve “köstebek” suçlamasındaki dinleme kayıtlarının imha edilmesi ile ilgili Başsavcılık yetkilileri STAR’ın sorularını yanıtladı. Başsavcılık yetkilileri, “Takipsizlik kararının kesinleşmesinden sonra 10 gün içinde tapelerin silinmesi CMK.137. madde uyarınca zorunlu. O kayıtları silmemek asıl suç teşkil eder” dedi. 
CMK ‘10 gün içerisinde sil’ diyor 
Deniz Feneri e.V. davasına ilişkin bazı dinleme kayıtlarının imha edilmesine yönelik eleştirilere Ankara Başsavcılığı yetkililerinden yanıt geldi. Başsavcılık yetkilileri, soruşturma şüphelileri hakkında “örgüt”, “dolandırıcılık” ve “köstebek” suçlamasından takipsizlik kararı verildiğini hatırlattı. Bu karara yapılan itirazın ise Sincan Ağır Ceza Mahkemesi tarafından reddedildiğini anımsatan yetkililer, verilen takipsizlik kararının mahkeme kararıyla tescillendiği vurgusu yaptı. 
Yetkililer, “Bu noktadan sonra soruşturma savcılarının bu suçlara dair dinleme tutanaklarını 10 gün içinde imha edip 15 gün içinde şüphelilere yazılı olarak bildirimde bulunması CMK.137.maddesine göre zorunlu bir işlemdir” açıklaması yaptı. Ankara Başsavcılığı yetkilileri, “Basında tapelerin imha edilmesi konusunda çeşitli haberler yapılıyor. Bu tapelerin imha edilmesi değil, edilmemesi suç teşkil ederdi” dedi. 
İşte ‘sil’meyi emreden o madde 
CMK’nın 137. maddesinin 3. fıkrasında “...şüpheli hakkında kovuşturmaya yer olmadığına dair karar verilmesi halinde, (...) yapılan tespit veya dinlemeye ilişkin kayıtlar Cumhuriyet savcısının denetimi altında en geç on gün içinde yok edilir” deniliyor. 137. maddenin 4. fıkrasında da “...dinlemeye ilişkin kayıtların yok edilmesi halinde soruşturma evresinin bitiminden itibaren, en geç on beş gün içinde savcılıkça tedbirin nedeni, kapsamı, süresi ve sonucu hakkında ilgilisine yazılı bilgi verir” deniliyor.