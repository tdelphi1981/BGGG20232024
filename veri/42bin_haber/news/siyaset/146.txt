'CHP-BDP kardeşliği açığa çıktı'
AK Parti İzmir Milletvekili Hamza Dağ, MHP'nin, Başbakan Yardımcısı Bülent Arınç ile ilgili vermiş olduğu gensoru önergesinin görüşmeleri sırasında konuşma yapan CHP İzmir Milletvekili Aytun Çıray'ın açıklamalarına tepki gösterdi.
 Meclis'te Çıray ile BDP Muş Milletvekili Sırrı Sakık arasında geçen diyaloğa değinen Dağ, "Aytun Çıray'ın, Meclis'te yaptığı konuşmayı eleştiren Sırrı Sakık karşısında sus pus olması, ona methiyeler düzmesi son derece düşündürücü ve bir o kadar da manidardır." dedi.
 
 AK Parti Milletvekili Dağ, yazılı açıklamasında şu ifadelere yer verdi: "İzmir'de CHP'nin en ulusalcı kesimini temsil eden, meydanlara çıktığında üniter devlet adına mangalda kül bırakmayan Sayın Çıray'ın, Sırrı Sakık karşısında tek kelime edememiş olması, CHP'nin BDP ile yapmış olduğu birlikteliğin en net göstergesidir. Söz konusu BDP'liler ve terör örgütü olduğunda açıklama yapmaktan, eleştirmekten çekinen CHP, acaba hangi amaç uğruna susmayı tercih ediyor? İktidarı eleştirirken aslan kesilenler, BDP'yi eleştirmeye geldiğinde kuzu kesiliyor."
 Milletvekili Sakık'ın, İzmir'de açlık grevlerine destek eyleminde yaptığı konuşmaya da değinen Hamza Dağ, şunları kaydetti: "Geçen günlerde Sırrı Sakık, İzmir'de akla, mantığa, izana sığmayacak bir açıklama yapmıştı. Aradan geçen zaman içinde bir tek CHP İzmir milletvekilinin bu konu ile ilgili tek kelime etmediğini görüyoruz. Acaba CHP, neden BDP'yi eleştirmekten bu kadar korkuyor? Bunun nedeni, geçmişteki birliktelikleri mi yoksa gelecek üzerine yaptıkları mühendislik planları mı? Bunu tüm İzmirlilerin tekrar tekrar sorması gerektiğini düşünüyorum. AK Parti olarak 10 yıllık iktidarımız boyunca terörle mücadele hususunda en ufak bir zafiyet göstermedik. CHP'nin iktidar olması durumunda, BDP ile birlikte hareket etmek uğruna nasıl diz çökeceğini, ne hallere düşeceğini tüm milletimiz biliyor ve bunun için de hiçbir zaman iktidara taşımıyor."
 CİHAN