'Alnımız ak, suç işlemedik'
 
 Yüksel, Eskişehir Adliyesi önünde gazetecilere yaptığı açıklamada, dosyada gizlilik kararı olduğunu, buna rağmen savcılık tarafından web sitesi aracılığıyla yapılan açıklamada, dosyanın ayrıntılarıyla ilgili kamuoyuna bilgi verildiğini iddia etti. "Gizlilik kararını koyup daha sonra dosyanın gidişatı ve neyle suçlandığımızla ilgili açıklama yaptılar ve gizlilik kararını kendileri ihlal ettiler" diyen Yüksel, hukuka saygılarından dolayı gizlilik kararını bozmadan kamuoyunu bilgilendirmek amacıyla bu açıklamayı yapma ihtiyacı hissettiklerini bildirdi.
  
 ALINAN RAPORLAR SUÇLANIYOR 
 
 Yüksel, kendisi ve avukat Mehmet Yüksel’in, emniyette sanıkların sorgusuna katılmasının savcılık kararıyla engellendiğini öne sürerek, şöyle devam etti:
 "Gerekli başvuru haklarımızı kullanıp sorguya girdik. Ancak bu süreçte 3-4 şüpheli arkadaşımızı, Ceza Muhakemeleri Usulü Kanunu (CMUK) kapsamında görevli avukatlar savundu. Savcılık bu konuda geri adım attı. Dosya 2010 yılında açıldı ve son 6 ayda da gizlilik kararı vardı. Şu anda hepsi, AKP hükümetinin bakanlıklarında bürokrat olarak çalışan bilirkişilerden alınan raporlarla suçlanıyor. Bu kişilerin, bağlı bulundukları bakanlıklar haricinde herhangi bir rapor düzenleyemeyeceğini düşünüyoruz. 
  
 'HEPSİ YERSİZ'
  
 Bu raporlara ilişkin sorular soruluyor. Suçlamalar son derece yersiz. Teknik takip delillendirmelerinin yetersiz ve kötü niyetli birtakım çıkarımlara dayalı olduğunu düşünüyoruz. Nitekim, bu dosyanın soruşturması AKP’li birtakım belediye meclisi üyeleri ve milletvekillerinin şikayetiyle başladı. Tabi ki, generallerin, gazetecilerin, profesörlerin tutuklu olduğu bir ortamda Yılmaz Büyükerşen’e dokunmamaları düşünülemezdi. Bizim alnımız ak. Biz suç işlemedik. Adaletin yerine geleceğine inancımız sonsuz." 
 
 Bir gazetecinin, "Böyle bir şey bekliyor muydunuz?" sorusunu yanıtlayan Yüksel, bu olayı beklediklerini ve şaşırmadıklarını anlattı. Yüksel, Eskişehir Büyükşehir Belediyesi’nin, Sayıştay ile Maliye ve İçişleri bakanlıklarınca her yıl onlarca kez denetlendiğini ve teftiş sonuçlarına göre takdir belgeleri aldığını dile getirdi. Emniyette ifade alma işlemlerinin, Eskişehir’deki görevliler yerine Ankara, Kocaeli ve Çorum’dan gelen uzman emniyet mensuplarınca yapıldığını ileri süren Yüksel, "Biz ilk aşamada bu hususun farkına varmamıştık. Polisin kötü niyetli tuzak sorularını gördükten sonra geri kalan şüpheli arkadaşlarımızın hepsi emniyette susma hakkını kullandı" diye konuştu.
  