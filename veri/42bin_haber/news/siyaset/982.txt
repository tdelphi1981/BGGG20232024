Mustafa Sarıgül o partiyi devralıyor
Halen Şişli Belediye Başkanı olarak görev yapan Mustafa Sarıgül, daha önce Yaşar Nuri Öztürk'ün kurduğu Halkın Yükselişi Partisi (HYP)'ni devralarak örgütlenme kararı aldı.
77 ilde örgütlenerek hızlı bir çıkış yapan, ancak geçtiğimiz seçimlerde CHP Genel Başkanı Kemal Kılıçdaroğlu'na şans tanıdıklarını ifade ederek hareketi fesheden Sarıgül, yeniden çalışmalara başladı.

Sivas'ta örgüt kurması istenen İl Başkanı Serkan Erdem, çalışmalarını hızlandırdı. 6 ilçede kongre hazırlıklarının sürdüğü partide Şarkışla, Yıldızeli, Suşehri, Zara, Doğanşar ve merkez ilçe kongreleri yapılırken, 3 Şubat'ta da Sivas'ta ilk kongresinin yapılması planlanıyor.

HYP Sivas İl Başkanı Serkan Erdem, "Türkiye'nin, içerisinde bulunduğu durum ile siyasi atmosferde bir lidere ihtiyaç var. Siyasi birikimi, tecrübesi ve çalışkanlığı ile bu boşluğu Sayın Mustafa Sarıgül doldurabilir. Biz HYP olarak kendisine güveniyoruz." dedi.

HYP Sivas İl Başkanı ve aynı zamanda iş adamı olan Serkan Erdem, partilerinin kurulduğu günden bu yana Sivas'ta HYP'ye olan ilginin her geçen artığını söyledi. Sarıgül'ü, genel başkan olarak en kısa sürede partilerinde görmek istediklerinin altını çizen Erdem, Sarıgül'ün Sivas'ı her fırsatta sevdiğini ve önem verdiğini dile getirerek, "Sayın Sarıgül, bir Sivas sevdalısıdır. Sivas ve ilçelerini sık sık ziyaret eder. Her fırsatta, gerek belediyelere yardım konusunda olsun gerekse de cenazelerde, Sivaslının iyi gününde, kötü gününde her zaman yer alır, Sivas'a da büyük önem verir." şeklinde konuştu.

İl Başkanı Erdem, 3 Şubat Pazar günü yapacakları 1. Olağan Kongre'ye, partili partisiz tüm hemşehrilerini davet etti. Erdem, halen Şişli Belediye Başkanı olarak görev yapan Mustafa Sarıgül'ün, yoğun çalışma temposu nedeniyle kongreye katılamayacağını belirterek, Sarıgül'ün bütün Sivaslılara selam yolladığını söyledi.