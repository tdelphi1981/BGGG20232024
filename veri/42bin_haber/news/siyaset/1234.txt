Anayasaya yerel yönetim ve yargı denetimi yazıldı
Anayasa Uzlaşma Komisyonu takvime yetişmek için çalışmalarını hızlandırdı. Yerel Yönetimler ve Yargı Denetimi maddelerinin ele alındığı toplantılarda merkezi idare vesayetini korurken, BDPnin yerel yönetimlere kamu yetkisi önerisi kabul görmedi.

AK PARTİ VE MHP VESAYET YETKİSİ İSTEDİ. ÇALIŞANA DA TAZMİNAT RÜCU EDİLECEK
TBMM Anayasa Uzlaşma Komisyonu bünyesindeki Yazım Komisyonu, yerel yönetimler maddesini görüşmeyi sürdürdü. Yerel yönetimlere ilişkin AK Parti, CHP, MHP ve BDP farklı öneriler getirdi, bu maddenin bir çok fıkrasında mutabakat sağlanamadı. CHP, önerisinde, yerel yönetimlerin sınırlarında, ancak bunların halkoylaması ya da  başka yollarla görüşü alınmak koşuluyla değişiklik yapılabilmesini; yerel yönetimleri doğrudan ilgilendiren bütün konulara ilişkin planlama ve karar alma süreçlerinde yerel yönetimlere danışılması ilkesinin esas olduğunu öngördü.
 Vesayet yetkisi istendi
AK Parti ve MHP ise merkezi idarenin, yerel yönetimler üzerinde, idarenin bütünlüğü ile hizmetlerin sunulmasında verim ve uyumun sağlanması amacıyla kanunda belirtilen esas ve usuller dairesinde idari vesayet yetkisine sahip olmasını önerdi.
Yerel yönetim bütçesi
AK Parti ve MHP, mahalli idarelere, görevleri ile orantılı gelir kaynakları sağlanmasını, CHP ise devletin, yerel yönetimlere, yerel yönetim olmanın gerektirdiği asgari görevleri yerine getirebilmesi amacıyla yeterince gelir kaynağı sağlamakla yükümlü olduğu önerisinde bulundu.
BDP yerel idare istedi
BDPnin madde önerisi ise Yerel Kamu İdareleri başlığıyla oldu. BDPnin önerisine göre, yerel kamu idareleri; bölge, il ve diğer kademeli birimler, halkının ortak yerel ihtiyaçlarını karşılamak üzere oluşturulan ve genel karar organları halk tarafından seçilen kamu tüzel kişileri olacak. Yerel kamu idarelerin seçimleri, 4 yılda bir yapılacak. Yerel kamu idarelerin seçilmiş organlarının organlık sıfatını kazanma ve kaybetmeleri konusundaki denetim, ancak yargı yoluyla olacak.         
Yargı denetimi sağlandı
Yargı denetimi maddesi ise şöyle:İdarenin hiç bir eylem ve işlemi, yargı denetimi dışında bırakılamayacak. Kamu hizmetleri ile ilgili imtiyaz şartlaşma ve sözleşmelerinde, bunlardan doğan uyuşmazlıkların milli veya milletlerarası tahkim yoluyla çözülmesi öngörülebilecek. Milletlerarası tahkime, yabancılık unsuru taşıyan uyuşmazlıklar için gidilebilecek. Yargı yetkisi, idari işlem ve eylemlerin, yalnızca hukuka uygunluğunun denetimi ile sınırlı olacak.
Kamuya tazminat ayarı
AK Partinin önerisine göre, zararlar konusunda adli yargı yolu dahil farklı hukuki rejimler  öngörülebilecek. Çalışanların kusurlarından doğan tazminat davaları, kendilerine rücu edilmek kaydıyla ve kanunun gösterdiği şekil ve şartlara uygun olarak, ancak idare aleyhine açılabilecek.