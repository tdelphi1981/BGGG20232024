Arınç'tan 'Özal' açıklaması
Başbakan Yardımcısı ve Hükümet Sözcüsü Bülent Arınç, Bakanlar Kurulu toplantısı sonrası basın toplantısı düzenledi.
 Hükümet Sözcüsü Bülent Arınç, Turgut Özal'ın zehirlendiği iddialarıyla ilgili Birinci İhtisas Kurulu'nun, henüz kesin raporunu açıklamadığını hatırlatarak, "Hepimiz, Adli Tıp'ın raporunu bekleyeceğiz." dedi. Arınç, patriot füzeleri konusunda ise Türkiye'de çalışma yapacak heyetin hazırlayacağı raporun NATO'ya sunulacağını ve ona göre konuşlanacağı ve miktarının belirleneceğini ifade etti.
 Başbakan Recep Tayyip Erdoğan başkanlığında toplanan Bakanlar Kurulu toplantısı sona erdi. Toplantıya ilişkin açıklama yapan Başbakan Yardımcısı ve Hükümet Sözcüsü Bülent Arınç, 11. yılın ilk Bakanlar Kurulu toplantısını yaptıklarını kaydetti. Geride bıraktıkları 10 yılın değerlendirmesini yaptıklarını anlatan Arınç, 10 yıldır 4 bakanın kurulda yer aldığını hatırlattı ve hatıraların, yapılan başarıların ciddi bir şekilde ortaya konduğunu ifade etti.
 Adalet Bakanı Sadullah Ergin'in, 4. Yargı Paketi kapsamında 8 kanunda 20'den fazla değişikliği içeren teklifi anlattığını dile getiren Arınç, Aile ve Sosyal Politikalar Bakanı Fatma Şahin'in de kanunlarda yer alan 'özürlü' ibarelerin değiştirilmesine yönelik çalışma hakkında bilgi verdiğini kaydetti.
 Arınç, 4. Yargı Paketi'nde Avrupa İnsan Hakları Mahkemesi'ndeki davalara ilişkin düzenlemeler olduğunu ifade ederek, henüz kanun teklifi haline gelmediğini, çalışmaların devam ettiğini söyledi.
 Rahmetli Turgut Özal'ın zehirlendiği iddiaları konusunda Arınç, böyle bir konunun, kurulun gündemine gelmediğini kaydetti. Medyada bazı iddiaların yer aldığını hatırlatan Arınç, bunların doğru veya yanlış olabileceğini, otopsi raporunun henüz açıklanmadığını vurguladı.
 Birinci İhtisas Kurulu'nun kesin, kendi düşüncesini bildirmesi gerektiğini belirten Arınç, bu konuda kendi düşüncesinin olmayacağını, zamanında klasik otopsi yapılmasında fayda olacağını düşündüğünü söylediğini ifade etti. Her olayda gerek duyulması halinde otopsi yapılabileceğine dikkat çeken Arınç, süreci anlattı. Arınç, "Hepimiz Adli Tıp'ın raporunu bekleyeceğiz." dedi.
 Patriot füzeleriyle ilgili Başbakan'ın geçmişte açıklamaları olduğunu, Genelkurmay'ın da çok net, şüpheye yer bırakmayacak açıklamaları olduğunu dile getiren Arınç, bunların dışında ekleyecekleri birşeyin olmadığının altını çizdi.
 Türkiye'nin, kendi savunması açısından NATO çerçevesinde üye ülkelere yüklediği sorumluluk çerçevesinde tedbirini almak zorunda olduğunu dile getiren Arınç, nerelere konuşlanacağı, ne miktarda olacağı konusunda Türkiye'de çalışma yürütecek heyetin NATO'ya sunacağı rapor doğrultusunda karar verileceğini kaydetti.
 Kerkük gerginliği konusundaki bir soruya ise Arınç, "İhtilaf konusu var, tartışmalar çatışmaya dönüştü. Türkiye olarak Irak'ın bütünlüğünü kabul etmiş, kendi içinde diplomasi, barış içinde çözülmesinden yanayız. Türkiye, Irak hükümeti nezdinde gerekli çabaları gösteriyor, gösterecek." diye konuştu.
 İsrail'in Gazze'ye saldırısı sonrası gelişmeler hakkında da açıklama yapan Arınç, "Gelinen noktada umutluyuz. Kan dökülme durduğu için de sevinçliyiz." ifadelerini kullandı.
 
 (CİHAN)