Davutoğlu Mumuni ile görüştü
 
 Dışişleri Bakanı Ahmet Davutoğlu’nun Gana  Dışişleri ve Bölgesel Entegrasyon Bakanı El-hac Muhammed Mumuni ile yaptığı  görüşmede, Türkiye’nin Afrika açılımı, Mali’deki durum ve Somali’deki gelişmelerin ele alındığı öğrenildi. 
 Edinilen bilgiye göre, Davutoğlu ile Mumuni’nin, Milli Savunma Bakanı  İsmet Yılmaz, Gana Savunma Bakanı Korgeneral J.H. Smith ve Gana Ticaret Bakanı
 Hannah Tetteh’in de katılımıyla gerçekleştirdikleri görüşmede, Davutoğlu,  Gana’nın her zaman Afrika’da önemli bir rolü, Türkiye için de özel bir yeri olduğunu ifade etti.
 
 Türkiye’nin Afrika açılımı kapsamında yürütülen çalışmaların sürdüğünü belirten Davutoğlu, Türkiye’nin bölgeyle olan ticaretinin arttığını, savunma ve savunma sanayii alanındaki işbirliğini ise arttırmayı arzuladığını kaydetti. Gana Savunma Bakanı Smith’in Mali’deki gelişmelere değindiği görüşmede,
  Somali’deki gelişmeler de ele alınarak, görüş alışverişinde bulunuldu ve İslam  İşbirliği Teşkilatı (İİT) çerçevesinde atılabilecek adımlar tartışıldı.
 
 Ganalı bakanların, başta Somali olmak üzere Türkiye’nin Afrika’daki  rolünün artmasından duyulan memnuniyeti dile getirdikleri, İstanbul’da yapılan Somali konferansının çok olumlu sonuçları olduğunu vurguladıkları da  kaydedildi.
 
 AA