Gülten Kışanak'tan Türk bayrağına saygı
Kışanak, düşen Türk bayrağı yerine asılıncaya kadar konuşmasına ara verdi.
Siirt'te BDP'nin 2. Olağan kongresinde konuşan BDP Genel Başkan Yardımcısı ve Siirt Milletvekili Gültan Kışanak, barıştan, müzakereden, çözümden bahs edenlerin cezaevlerinin kapısını açmaları gerektiğini belirterek, " hepimizin en büyük arzusu bir an önce barışı sağlamak ve özgür olarak topraklarımızda, anavatanımızda Kürdistan'da ve Türkiye'de özgür olarak yaşamaktır" dedi.

Kışanak, kimsenin kendilerini bahane etmemesi gerektiğini de belirterek, " eğer sorun bensem derhal hemen bütün görevlerim de dahil olmak üzere vazgeçmeye hazırım. Ben asla ve asla hiçbir ananın gözyaşını kendi canımla bile değişmem, hiçbir ananın yüreğindeki acıyı hiçbir görevle hiçbir makamla değişmem" diye konuştu.

TÜRK BAYRAĞI DÜŞÜNCE KONUŞMASINA ARA VERDİ

Siirt'te bir düğünün salonunda yapılan BDP 2.Olağün kongresine, BDP Genel Başkan Yardımcısı Gültan Kışanak, Siirt belediye Başkanı Selim Sadak ile partililer katıldı. Sarı, kırmızı ve yeşil bezler ile Türk Bayrağı asılan salonda BDP Genel Başkan Yardımcısı Gültan Kışanak, "Biji serok Apo-Yaşasın başkan Apo" sloganları ile karşılandı. Demokrasi ve özgürlük mücadelesinde yaşamını yitirenler için bir dakikalık saygı duruşundan sonra konuşan BDP Genel Başkanı Gültan Kışanak, konuşması sırasında bantla asılı oldugu yerden bir kenarı kopan ve düşerken partililer tarafından tutulan Türk bayrağı tekrar yerine asılıncaya kadar konuşmasına ara verdi.


KÜRDİSTAN VE TÜRKİYE'DE ÖZGÜR YAŞAMAK İSTİYORUZ

Türk bayrağı tekrar düzeltildikten sonra konuşmasına devam eden Gültan Kışanak, halen 10 bin kişinin politik tutsak olarak cezaevinde bulunduğunu belirterek, " Eğer bugün bir çözümden bahsediyorlarsa eğer bugün bir barıştan, diyalogdan ve müzakereden bahsediyorlarsa öncelikli olarak cezaevlerinin kapısını açmaları gerekiyor. Biliyoruz hepimizin en büyük arzusu bir an önce barışı sağlamak, özgür olarak topraklarımızda, anavatanımızda Kürdistan'da ve Türkiye'de özgür olarak yaşamaktır" dedi.

SORUN BENSEM GÖREVİMİ BIRAKIRIM

Barış süreci için en büyük teminatın halkın her fırsatta dile getirdiği "biji serok Apo-yaşasın başkan Apo" sloganı olduğunu dile getiren Gültan Kışanak, şunları söyledi:

"ben konuşmak için buraya davet edildiğimde sizler hepiniz ayağa kalkarak bir slogan attınız. Biji serok Apo dediniz. İşte sizin bu sloganınız barış süreci için en büyük teminattır. Sizler Kürt halkı özgürlük isteyen herkes bugün İmralı'da sayın Öcalan'ın başlattığı müzakerelerin arkasındadır. Bizler buradan bir kez daha ilan ediyoruz sayın Öcalan ile yürütülen müzakereler, yapılan görüşmeler kalıcı olsun, oyalama öteleme, zamana yayma mantığından vazgeçilsin. Başlatılan bu görüşmelerin çok daha düzenli ve organize bir müzakere süreci olarak yürütülmesini istiyoruz. Bizler açıkça ilan ediyoruz İmralı'da Sayın Öcalan'ın hükümet ile mutabakata varacağı bir yol haritasının bir çözümün arkasında dururuz, destekleriz. Kimse bugün bizi bahane etmesin, bahane üretmesin. Kimsenin yalan yanlış politikalarla süreci heba etme lüksü yoktur. Ben kendim şahıs olarak burada oy aldığım Siirt halkına söz veriyorum eğer sorun bensem derhal hemen bütün görevlerim de dahil olmak üzere vazgeçmeye hazırım. Ben asla ve asla hiçbir ananın gözyaşını kendi canımla bile değişmem, hiçbir ananın yüreğindeki acıyı hiçbir görevle hiçbir makamla değişmem. Hiçbir gencimizin, hiçbir insanımızın yaşamını hiçbir politikayla, hiçbir makamla, hiçbir görevle ve kendi canımla değişmem. En kıymetlisi onlardır. Korumamız gereken gözümüzün bebeği gibi korumamız gereken bugün ölümle yüz yüze olan gençlerdir. Dağdaki gerilladır, onlara karşı operasyona sürüklenen askerlerdir. Biz onları kendi canımızdan daha fazla korunması gereken canlar olarak görüyoruz. Bunu herkes böyle bilsin. Zerre kadar kişisel hırsımız, ihtirasımız iktidar kaygımız yoktur. Biz bu halka hizmet etmek için varız. Biz barışa ve çözüme hizmet etmek için varız. Biz halkımıza yoldaş olmak için varız. Halkımızın hizmetkarıyız. Barış, çözüm, diyalog sürecinin hizmetkarıyız. Bizde hiçbir kaygı olmaz."

ASKERDE, GERİLLA DA ÖLMESİN DİYEBİLECEK BİR POLİTİKACI ARIYORUZ

Türkiye'de Kürtlerde dahil bütün insanların mutlu ve özgür yaşamasını istediklerini kaydeden Kışanak, " bizim barıştan anladığımız budur. Eğer Kürt halkı özgür, mutlu olmayacaksa onun taleplerini bin bir dereden bin bir su getirerek bahaneler üreterek onun taleplerini öteleyecekseniz bu hakiki bir barış olmaz. Kürt halkı ile barışmak istiyor musunuz istemiyor musunuz? Soru bu kadar basit cevabı da bu kadar yalın olsun. Açıkça ilan edin, uzun lafa gerek yok, çok söze gerek yok. Demagoji yapmaya siyaset yapmaya gerek yok. Bu ülkede 20 milyon Kürt yaşıyor. 20 milyon Kürt bir halk olarak kabul edilmek istiyor. Sizler Kürt halkını bir halk olarak kabul ediyormusunuz etmiyor musunuz? Soru bu kadar basit cevabı da bu kadar yalındır. Kürt halkı bu topraklarda anavatanında diliyle, kimliğiyle, kültürüyle özgürce yaşayacak mı yaşamayacak mı? soru bu kadar basit cevabı da bu kadar yalındır. Evelemeye, gevelemeye gerek yok. Bu süreçte hakiki bir muhatap arayan Kürt halkıdır. Kürt halkının adresi bellidir. Yıllarca bedeller ödeyerek acı çekerek zulme reva görülen bu halk, sayın Öcalan benim önderimdir dedi. muhatap olabilirsiniz dedi, konuşabilirsiniz dedi. Şimdi karşısında hakiki barışa inanmış cesur bir muhatap arıyor Kürt halkı. Kürt halkının bir halk olarak 7'den 70'e barışa hazır olduğunu biliyoruz. Yüreği bir kor gibi yanan analarımızın barışa hazır olduğunu biliyoruz. Yeter ki akan kan dursun kimsenin evladı artık toprağa düşmesin, hiçbir ananın yüreğine ateş düşmesin ben yüreğimdeki acıyla sükunet içerisinde sağduyu ile yaşamaya hazırım diyor. İşte eli öpülesi analar buradadır. Her zaman bütün eylemlerin etkinliklerin en önünde biz barış istiyoruz diye yürüdüler. İşte bu anaların yüreğindeki acıya saygı duyacak evlatları dağda olan anaların yüreğindeki kaygıya saygı duyacak hem gerilla hem asker ölmesin diyecek cesur bir muhatap arıyoruz. Biz buradan açıkça söylüyoruz askerde ölmesin, gerilla da ölmesin Bunu söyleyebilecek bir politikacı arıyoruz. Ankara'da var mı bunu söyleyebilecek cesaret?" dedi.

TÜRK HALKI, KÜRT HALKININ ÖZGÜRLÜĞÜNDEN MUTLULUK DUYAR

Birilerinin kışkırtmaması ve provake etmemesi halinde, Türkiye halkının Kürt halkının özgürlüklerinden mutluluk duyacağına inandığını belirten Gültan Kışanak, "Kürt halkı çocuklarını Kürtçe eğitim veren bir okula gönderirse bundan Türk halkı da mutlu olacaktır, Arap halkı da mutlu olacaktır. Türk halkının bu ülkede yaşayan bütün halkların Kürtlerde buna dahildir özgürlükleri konusunda hiçbir kısıtlayıcı yaklaşımı, politikası, tutumu yoktur. Bizler Türkiye'de demokratik bir cumhuriyette özerk yönetimlerle herkesin özgürlüğünü sonuna kadar yaşadığı mutlu bir ülke arzuluyoruz. Halkımızın arzusu isteği ve talebi de budur. Tüm Türkiye halklarının beklentisi de budur. Barıştan anladığımız, çözümden anladığımız bu ülkede herkesin kendisi olarak kendi kimliğine, kendi kültürüne, huzur içerisinde mutlu ve müreffeh bir yaşama kavuşmasıdır. Bunu temin etmek içinde durmadan mücadele edeceğiz önümüze kim ne bahane çıkarırsa çıkarsın, ne engel çıkartırsa çıkarsın, bunu aşmak için sizlerle birlikte olacağız" diye konuştu.