Nimet Baş: 28 Şubat, ekonomik savaşın ürünüdür
Türkiye Büyük Millet Meclisi (TBMM) Darbe ve Muhtıraları Araştırma Komisyonu Başkanı Nimet Baş, 28 Şubat'ın en geniş manada ekonomik bir savaşın ürünü olduğunu söyledi.
Nimet Baş, Süleyman Şah Üniversitesi'nde düzenlenen, 'Karanlık Gün 28 Şubat' konulu söyleşiye katıldı. 28 Şubat'ın verdiği zararı anlatan Baş, sürecin özellikle ekonomiye büyük darbe vurduğunu belirtti. Baş, "28 Şubat sürecinin karanlık yıl olmasının bir nedeni de gerçekten Türkiye'yi belki de bütün dünyadan kopartacak kadar ağır bir ekonomik krizle sonuçlanmış olmasıydı. 28 Şubat en geniş manada ekonomik bir savaşın ürünüdür. Mevcut iktidar, ekonomik grupların devlete eklemlenmiş sermaye gruplarının çıkarlarına uygun davranmadığı için ve onların çıkarları adeta devletin çıkarları gibi yıllardır işlediği için bu işleyen sistemin mensupları, bu ülkenin seçkinleri, bu ülkenin halk çocuklarına izin vermediler." diye konuştu.

Sermayenin el değiştirdiğini belirten Baş, "Bu sermaye savaşının sonunda emek sermaye el değiştirdi. Güçlenen Anadolu sermayesine ağır bir darbe indirildi. 22 banka battı ve net olarak hesaplayamasak da 260 milyar dolarlık ağır bir fatura ile karşı karşıya kalındı. Eğer böyle bir iktidar gelmeseydi Türkiye, belki de bu ekonomik krizden çok daha kötü bir durumla karşı karşıya kalabilirdi." ifadelerini kullandı.

Başörtüsüyle ilgili de konuşan Baş, "Ben her zaman aynı yerde, aynı şekilde duran bir insanım. Bir insanın başörtüsü taktığı için işten atılmasına, kamu görevini ifa etmesinin engellenmesine karşıyım." dedi.

Bu arada, 1965 doğumlu olan Nimet Baş'a öğrenciler doğum günü sürprizi yaptı. Konuşmasının ardından kendisine plaket armağan edilen Baş, daha sonra pastanın mumlarını üfledi.