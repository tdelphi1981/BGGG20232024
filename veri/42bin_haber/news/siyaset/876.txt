Revizyonun kodları
Parti tüzüğündeki ara vermeden en fazla 3 dönem milletvekilliği yapılabileceği yönündeki kural gereği çiçeği burnunda Kültür ve Turizm Bakanı Ömer Çelik 2015 yılına kadar bakanlık yapabilecek. Muammer Güler, Mehmet Müezzinoğlu ve Nabi Avcının böyle bir sıkıntısı bulunmuyor.

YENİ BAKANLARDAN 3’Ü 3 DÖNEME TAKILMIYOR   
Başbakan Erdoğan’ın atadığı 4 yeni bakandan 3’ünün AK Parti’nin “3 dönem” kuralına takılmayan bakanlar olması, yeni döneme hazırlık olarak değerlendirildi. Parti tüzüğündeki “ara vermeden en fazla 3 dönem milletvekilliği yapılabileceği” yönündeki kural gereği çiçeği burnunda Kültür ve Turizm Bakanı Ömer Çelik 2015 yılına kadar bakanlık yapabilecek. Yeni atanan diğer bakanlar İçişleri Bakanı Muammer Güler, Sağlık Bakanı Mehmet Müezzinoğlu ve Milli Eğitim Bakanı Nabi Avcı’nın böyle bir sıkıntısı bulunmuyor. 
-MKYK DIŞINDAN İLK İÇİŞLERİ BAKANI: İçişleri Bakanlığına Muammer Güler’in gelmesiyle, bu bakanlığa ilk kez AK Parti MKYK üyesi olmayan bir kişi geldi. Eski İçişleri Bakanı İdris Naim Şahin görevdeyken AK Parti kongresinde MKYK listesine girememişti. 
-ANTALYA’YA YARADI: Mevlüt Çavuşoğlu, Ömer Çelik’ten boşalan AK Parti Dış İlişkilerden Sorumlu Genel Başkan Yardımcısı olunca Antalya’nın MYK’daki temsilcisi Menderes Türel’le birlikte 2 ye çıktı. Çavuşoğlu Avrupa Konseyi Parlamenterler Meclisi Başkanlığı da yapmıştı. 
-BELEDİYE REVİZYONU DAHA SONRA: Bakanlığa veda eden isimler 2014 yılında yapılacak yerel seçimlerde belediye başkan adaylığı için de geçiyor. Eski Kültür Bakanı Ertuğrul Günay’ın son dönemde İzmir’den milletvekili seçilmesinden dolayı İzmir Büyükşehir belediye Başkanı adayı olabileceği belirtiliyor. Ancak Başbakan Erdoğan’ın belediye başkanlıklarına aday olabilecek bazı bakanların görev değişimini, 2013 yılı sonunda ikinci bir kabine değişikiliğine bıraktığı ifade ediliyor. 
-AKDAĞ, KABİNEDE ERDOĞAN’DAN ESKİYDİ: Sağlıkta reformlara imza atılan bir dönemde görevi yürüten Akdağ, AK Parti’nin iktidara gelmesinden bu yana Ulaştırma Bakanı Binali Yıldırım’la birlikte hiç değişmeyen bakan konumundaydı.  
-GRUBU BOZMADI: Başbakan Tayyip  Erdoğan, 4 bakanlık revizyonda, AK Parti Grup Başkanvekilleri arasından bakan ataması yapmayarak AK Partinin Meclis’teki tecrübeli ekibini bozmadı.  
‘Dönem aynı dönem, değişen bir şey yok’ 
Eski İçişleri Bakanı İdris Naim Şahin, kabine değişikliği ile ilgili, “Dönem aynı dönem, değişen bir şey yok” dedi. Atatürk Havalimanı VIP Salonu’nda gazetecileri selamlayan  Şahin, “Kabinede yapılan değişiklik ve yeni dönemle ilgili bir açıklamanız olacak mı?’’ sorusuna, “Dönem aynı dönem, değişen bir şey yok’’ şeklinde karşılık verdi. 
AK Parti diplomasisi Çavuşoğlu’na emanet, 
Kabine revizyonu sonrası AK Parti’de devir teslim yapıldı. Kültür ve Turizm Bakanlığı’na getirilen Ömer Çelik, AK Parti Dış İlişkiler Başkanlığı görevini Antalya Milletvekili Mevlüt Çavuşoğlu’na devretti. Çavuşoğlu, “kardeşim, bakanım” dediği Çelik’e görevinde başarılar dilerken, Çelik, “Dış politika bayrağı sayın Çavuşoğlu ile daha ileriye taşınacak” diye konuştu. Çelik, Bakanlık görevini akşam Ertuğrul Günay’dan devraldı. 
İnşallah hakkını  fazlasıyla veririz 
Sağlık Bakanlığına atanan Prof. Dr. Mehmet Müezzinoğlu “Bu bir nöbet değişimidir. Sayın Başbakanımız uygun görmüşler. Bize de sorumluluk düştü. İnşallah hakkını verebileceğimiz bir görev olur” dedi. Eski Sağlık Bakanı Prof. Dr. Recep Akdağ ise, “Allah bana 10 yıl Sağlık Bakanlığı yapma fırsatı verdi. Bundan sonra da inşallah partimizle, Başbakanımızla, mesai arkadaşlarımla hizmete devam edeceğiz.” şeklinde kabine değişikliğini değerlendirdi. 
Yeni bakan Avcı adına sahte tweet 
Milli Eğitim Bakanı Nabi Avcı adına Twitter’da açılan hesabın sahte olduğu bildirildi. Nabi Avcı adına Twitter’da @MEBNabiAvci adresiyle açılan hesaba sabah saatlerinde “Bu hesap sahte bir hesaptır. Nabi Avcı tarafından açılmamış ve kullanılmamaktadır” uyarısı eklendi. Nabi Avcı,  ilk saatlerde yaşadıklarını ve “Öğrencilere karneleri anne-babalarının karneleriyle birlikte verilecek” gibi icraatlarını paylaşmıştı. 