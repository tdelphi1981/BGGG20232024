Gizli oylama ve 330a yeni ayar
Anayasa Uzlaşma Komisyonu üyesi Mustafa Şentop, diğer partilerle bir taslak üzerinde uzlaşma sağlanırsa bu tekliften önce Anayasayı değiştirme yönteminin ele alınması gerektiğini söyledi.

AK PARTİ’Lİ ŞENTOP: ANAYASAYI DEĞİŞTİRME YÖNTEMİ DE DEĞİŞEBİLİR 
Yeni anayasa çalışmasında AK Parti, Meclis’te gizli oylama ve 330 oy gibi nitelikli çoğunluk şartlarını değiştirecek “ön düzenlemeleri” de gündemine aldı. Mevcut Anayasa’nın 175’inci maddesine göre, Anayasa teklifleri komisyon sürecinin ardından Genel Kurul’da iki tur halinde görüşülüyor. 330 oy alan paket Meclis’te kabul edilmiş sayılıyor. Ancak 367’nin altında oyla geçen değişiklikler Cumhurbaşkanı’nca doğrudan referanduma sunuluyor. Genel Kurul’daki oylamalar, zarf içinde pul kullanılması yöntemiyle gizli yapılıyor. Beyaz pul kabul, kırmızı pul ret, yeşil pul çekimser oyu ifade ediyor. 
Yöntemini değiştirelim 
AK Parti Genel Başkan Yardımcısı ve Uzlaşma Komisyonu üyesi Mustafa Şentop, diğer partilerle bir taslak üzerinde uzlaşma sağlanırsa bu tekliften önce Anayasa’yı değiştirme yönteminin ele alınması gerektiğini söyledi. Şentop’un verdiği bilgiye göre AK Parti, Cumhuriyet’in niteliklerinde “insan haklarına saygılı” yerine “insan haklarına dayanan” ifadesini önerecek. Şentop, mevcut Anayasa’daki “demokratik, laik, sosyal hukuk devleti” ilkelerini korumayı düşündüklerini vurguladı. 
Egemenliğe kurum vurgusu 
AK Parti, egemenliğin kullanımı konusunda çok sayıda kuruma egemenlik hakkı tanıdığı savunulan “yetkili organlar eliyle kullanır” hükmünü kaldırmayı öngörüyor. Bu konuda “Egemenlik, kayıtsız şartsız milletindir” ifadesinden sonra “Türk milleti, egemenliğini, Anayasa’da gösterilen kurumlar eliyle kullanılır” veya “Türk milleti, egemenliğini, yasama, yürütme, yargı eliyle kullanır” seçenekleri üzerinde duruluyor.   
 