Erdoğan: Danıştay'ın kararı, yolu aralayacaktır
Başbakan Recep Tayyip Erdoğan, Danıştay'dan avukatlara başörtüsü serbestisi kararına ilişkin açıklamalarda bulundu.
Erdoğan, 24 TV'de katıldığı programda 'Okumaksa okumak, diplomaysa diploma, dereceyse derece, hepsi var. Başı örtülüyle başı açık olanı neden ayırt ediyorsun? Hepsine bu hakkı vermen lazım. Bundan istifade, onun en doğal yaşam hakkı. Çünkü yaşamını idame etmek için bir şey kazanacak, bu kadar tahsili neden aldı? Gidip evinde otursun diye mi? Onun da ailesine, ev ekonomisine katkısı olacak. Sosyal ve iş hayatı içerisinde yerini alacak ama bugüne kadar bu acımasız bir şekilde engellendi. Bence Danıştay'ın vermiş olduğu bu karar, yolu aralayacaktır. Hatta ben biraz daha ileri gidiyorum, biliyorsunuz artık Anayasa Mahkemesi'ne bireysel başvuru hakkı var. Bence burada bireysel başvuru hakkını da her vatandaşımız bu noktada kullanmalıdır. AİHM'e gideceğine, şu anda Ankara'da Anayasa Mahkememiz var, oraya müracaat etmek suretiyle bu adımlar atılır.'

Halkın büyük bir kesiminin haklarından mahrum kaldığı ifade eden Erdoğan, hakların savunulması konusunda da gerekenlerin yapılmadığını söyledi.

Başbakan Erdoğan, 'Meslek lisesi mezunu imtihana girecek, bırak girsin imtihana. İstediği üniversiteyi, nereyi kazanıyorsa bırak gitsin. Ona aynı soruyu soruyorsun, ondan sonra diyorsun ki 'Sen meslek lisesi mezunusun, sana kat sayısı'... Olmaz, bu haksızlık' dedi.