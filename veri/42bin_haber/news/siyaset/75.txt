11 milyon tablet geliyor
11 milyon tabletin ihalesi için altyapı çalışmaları devam ediyor...
 Milli Eğitim Bakanı Ömer Dinçer, FATİH Projesi kapsamında bu yıl sonuna kadar yaklaşık 11 milyon tabletin, Türkiye'de üretilmek kaydıyla,  ihalesini yapmak üzere altyapı çalışmalarının devam ettiğini söyledi.
 Milli Eğitim Bakanı Ömer Dinçer, TBMM Plan ve Bütçe Komisyonu'nda yaptığı sunumda, kamu özel ortaklığı ile yapılacak ortaöğretim eğitim kampüsleri hakkında bilgi verdi. Dinçer, ilk etapta 33 yerde kamu özel ortaklığı ile eğitim kampüsü programına başlanacağını belirterek, yakında duyuruların yapılacağını söyledi. MEB'in yürüttüğü en önemli projelerden birinin de FATİH Projesi olduğunu söyleyen Dinçer, "Geçen yıl 52 okulda pilot uygulamasına başladığımız FATİH Projesi, 803 milyon TL ile uygulamaya konmuştu. 2013 yılında yüzde 74 artırılarak 1.4 milyar TL'ye çıkartıldı." dedi.
 Liselerin 9. sınıfları için 49 bin tabletin ihalesinin yapıldığını söyleyen Dinçer, "Henüz sözleşmesi imzalanmadı. Bugünlerde imzalanacak. Böylece daha geniş kapsamlı ikinci dalga pilot uygulamaya geçmiş olacağız. Bu yıl sonuna kadar tüm Türkiye'deki altyapı ihalesini yapacağız. Nihayet büyük ihtimalle bu yıl sonuna kadar tüm tablet ihtiyacı ile ilgili (yaklaşık  11 milyon tabletin) Türkiye'de üretilmek kaydıyla ihalesini yapmak üzere altyapı çalışmalarımız devam ediyor." şeklinde konuştu.
 CİHAN