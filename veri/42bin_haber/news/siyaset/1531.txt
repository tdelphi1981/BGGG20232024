Merkel'den Kahramanmaraş'taki askerlere moral ziyareti
Almanya Başbakanı Angela Merkel, Kahramanmaraş'a konuşlandırılan Patriot füze savunma sistemlerinde görev yapan 320 Alman askerini ziyaret edip, moral verdi.
Başbakan Recep Tayyip Erdoğan'ın davetlisi olarak iki günlük ziyaret için bugün Türkiye'ye gelen Angela Merkel'in uçağı Gaziantep Havalimanı'na indi. Gaziantep Valisi Erdal Ata ve diğer kent yöneticileri tarafından karşılanan Merkel ve yanındaki heyet, karayolu ile Kahramanmaraş'a geçti. Yol güzergahında polis ve jandarma ekipleri, geniş güvenlik önlemi aldı. Konuk Başbakan Angela Merkel'in ziyareti nedeniyle Milli Savunma Bakanı İsmet Yılmaz da Kahramanmaraş'a geldi.

Bakan Yılmaz'ın eşlik ettiği Başbakan Merkel, iç savaşın yaşandığı Suriye'den gelebilecek olası hava saldırılarına karşı Türkiye'nin NATO'dan talep ettiği ve Kahramanmaraş'taki 5'inci Zırhlı Tugay Komutanlığı Gazi Kışlası'na konuşlandırılan Almanya Patriot İntikal Komutanlığı'nı ziyaret etti. Başbakan Angela Merkel, burada askeri yetkililerden brifing aldı. Patriot uzamanı Alman askerlerle bir süre sohbet edip, moral verdi.

Patriot füze rampalarının konuşlandırıldığı alanı da gezen Merkel, iki Alman askeriyle burada da ayak üstü görüştü. 

Merkel'in ziyaretinden bir gün önce de Almanya Savunma Bakanı Thomas De Maiziere, Türkiye Savunma Bakanı İsmet Yılmaz ve Hollanda Savunma Bakanı Jeanine Hennis-Plasschaert ile birlikte aynı kışlaya gelip, bir dizi incelemeler ve ziyaretlerde bulunmuştu.