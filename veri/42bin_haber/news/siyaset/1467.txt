"Başbakan aramızda hakem olsun"
CHP Ardahan Milletvekili Ensar Öğüt, hayvanlara makarna yedirildiği iddiası ve sonrasında gelen açıklamalarla ilgili, "Sayın Başbakan olaya el koyun ve gerçekleri ortaya çıkartın. Bu benim için namus ve şeref meselesi olmuştur." dedi.
Ensar Ögüt, Meclis'te hayvanlara saman yerine makarna yedirildiği iddiaları ve sonrasında gelen açıklamalarla ilgili basın toplantısı düzenledi. Öğüt, toplantıda, haberde adı geçen çiftçi Bülent Aktürk'ün, 'hayvanlara saman yerine makarna yedirdiğini belirttiğini, ardından heyeti evine davet ettiğini' belirten bazı vatandaşların görüntülerini izletti. Bazı fotoğrafları da basın mensupları ile paylaştı. 

 Başbakan Recep Tayyip Erdoğan'ın, Gıda, Tarım ve Hayvancılık Bakanı Mehdi Eker tarafından yanıltıldığını ileri süren Öğüt, "Başbakan'a yanlış bilgi verdiler. Tarım Bakanı, Başbakan'a büyük bir yalan söyletti, çok ayıp. Başbakan'ı hakem olmaya davet ediyorum. Sizden istiyorum, istihbarat birimleriniz var siz gidin adamınızı gönderin. 40 kişi kahvede insan var. Sayın Başbakan buraya yalnız gitmedim. Erzurum'da Pusula diye bir gazete var. O gazetenin muhabiri ile gittim. Bülent'in evine 10 kişi ile gittim." diye konuştu. 

 "Bir Bakan'a yakışır mı? Vatandaşın evine noteri götürüyorsun?" diye tepkisini dile getiren Öğüt, "Evinde tartışma çıkıyor, yaşlı kadın hastanelik oluyor ki, bunu oğlu söylüyor. Sonra ikna etmek için Orman İdaresi'ne götürüyorlar." ifadesini kullandı.