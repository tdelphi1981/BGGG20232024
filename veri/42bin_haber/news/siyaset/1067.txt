'Terör kabul edilemez bir olaydır'
 
 Başbakan Yardımcısı Bekir Bozdağ, DHKP-C ve başka sol örgütlerin nasıl terör eylemi ortaya koyduklarını Ankara’da bir kez daha millet tarafından görüldüğünü belirterek, "Milletin evlatlarının nasıl kandırarak ölüme götürdükleri bu olay ortaya koymaktadır" dedi.
 
 Ak Parti Sorgun İlçe Teşkilatının toplantısına katılmak üzere Sorgun’a gelen Başbakan Yardımcısı Bozdağ, toplantı öncesi bir taksi durağında vatandaşlarla sohbet etti. Bozdağ, ABD Büyükelçiliği önünde meydana gelen terör saldırısını şiddetle kınadığını ve lanetlediğini belirterek şunları söyledi:
 
 "Terör kimden gelirse gelsin kime yönelirse yönelsin kabul edilemez bir olaydır. Ben bir kez daha hem ABD Büyükelçiliği’ne yönelik terör saldırısını, hem de her türlü terör saldırısını lanetlediğimi ifade etmek isterim. Emniyet mensuplarımız intihar bombacısının kimliğini belirleme hususunda, bu konuyla ilgili verileri toplama hususunda kısa sürede bütün boyutlarıyla aydınlatacaktır. DHKP-C ve başkaca sol örgütlerin nasıl terör eylemi ortaya koydukları Ankara’da bir kez daha milletimiz tarafından görüldü. Milletin evlatlarının nasıl kandırarak ölüme götürdükleri bu olay ortaya koymaktadır."
 
 Başbakan Yardımcısı Bozdağ’ın yanına gelen 52 yaşında Mehmet Gedik, yanına gelerek kendisinden bir televizyon programında yayınlanan ‘Kim 500 milyar ister’ yarışma programına katılmak istediğini belirtti. Bozdağ ise vatandaşın bu isteğini yerine getireceğini söyledi.
 
 TÜRBANLI AVUKATLAR
 
 Bekir Bozdağ, İstanbul Barosu’nun başörtülü avukatlara karşı tutumunu hukuktan, haktan yoksul bir tutum olarak değerlendirdiğini belirterek, "Adaletten yoksun bir tutum. Eşitlikten yoksun bir tutum. Tamamen ideolojik yaklaşımlar üzerine bina edilmiş bir tutum söz konusu" dedi.
 
 Daha önce idari yargının başörtülü avukatların vazifelerini başörtülü yapmalarını engelleyen kuralların yürütmesinin durdurulması yönünde karar verdiğini hatırlatan Bozdağ, şöyle konuştu:
 
 "O zaman bu karardan sonra yürüyen bir kural olmadığı için bütün mahkemelerin bu noktada başörtülü avukatların duruşmalara girmeleri konusunda bunu uygulamaları lazım. Mahkeme kararlarını uygulamamak biliyorsunuz bizim mevzuatımıza göre suçtur. Ama ben şunu da anlamıyorum. Bir yandan ortada başörtülü avukatlık yapmayı yasaklayan kural var. Öte yandan bu kuralın yürütmesini durduran bir mahkeme var. Mahkeme kararı bu kuralı yürürlüğünü ortadan kaldırdığı için mahkemelerin bu kuralı varmış gibi hareket etmeleri hukuka aykırı durumdur. Mahkemelerin kendi kafalarına uyan bir iddiasıdır. Bir yandan mahkeme kararları bağlayıcıdır. Yasama, yürütme, yargıyı bağlar. Kimse bunu değiştiremez. Anayasanın 138. maddesi var. Ama öte yandan bu konuyla ilgili tutanak tutan mahkemeler var. Ben şimdi tutanak tutan mahkemelerin hangi gerekçeyle bu tutanakları tuttuğunu anlamıyorum."
 
 DHA