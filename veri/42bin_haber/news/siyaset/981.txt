BDP'li Tan: Meclis'in 4'te 3'ü Güler gibi
Barış ve Demokrasi Partisi (BDP) Diyarbakır Milletvekili Altan Tan, "Bugün Parlamento'nun en az 4'te 3'ü CHP İzmir Milletvekili Birgül Ayman Güler gibi düşünüyor." iddiasında bulundu. Tan; ulus, millet, kavim, halk, aşiret gibi kavramların ne olduğu ile ilgili Meclis araştırması ve görüşmesi talep etti.
Altan Tan, Meclis'te düzenlediği basın toplantısında CHP İzmir Milletvekili Birgül Ayman Güler'in tartışmalara neden olan sözlerini değerlendirdi. Tan, "İroni olacak ama ben Birgül Hanım'a teşekkür ediyorum. Bugün Parlamento'nun en az dörtte üçü Birgül Hanım gibi düşünüyor. AKP, MHP ve CHP'de İzmir Milletvekili gibi düşünen yüzlerce milletvekili var ama hiçbiri onun kadar açık yüreklilik ile net ve açık bir şekilde fikirlerini beyan etme cesaretinde bulunamadı. Yoksa aynı sözleri 'Kürtçe bir medeniyet dili midir diye sormak lazım' derken, Arınç da ifade etti. 'Kürtçe ana dilde eğitim ülkeyi böler' derken Başbakan da ifade etti. 'Tek millet' bunun da ötesinde 'tek dil', derken Başbakan yine aynı şeylerin altını çizdi. Yine bir AKP'li bakan, 'Ermeni tehciri ve Rumların mübadelesi iyi olmuştur' diyebildi. Ama nedense kıyamet Birgül Ayman Güler'in beyanatı üzerine koptu. Onun için Ayman gibi düşünen yüzlerce milletvekili var. " diye konuştu. 

 Başbakan dahil kimsenin ulus, kavim, millet, aşiret gibi kavramların tam olarak ne anlama geldiğini bilmediğini öne süren Tan, "Ulus, devlet, millet, ümmet, kavim, halk ahali, aşiret, kabile nedir, bunları okusunlar. Hiçbir şey bilmiyorlarsa ansiklopediye baksınlar. Bir laf oyunudur gidiyor. Entelektüellik cilası vuranlar da bunları kamufle etmeye çalışıyorlar. Bilmeden cahilliklerini ortaya koyuyorlar. Bu konuda bir Meclis araştırması hazırlıyorum. Millet, ümmet, ulus, kavim, halk, ahali, bu kavramlar nedir bunlarla ilgili bir Meclis araştırması ve görüşmesi yapılmasını talep ediyorum." dedi.