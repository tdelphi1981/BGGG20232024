'1800 kilogram domates bir iPad ediyor'
 
 Maliye Bakanı Mehmet Şimşek, ''Bugün Türkiye Cumhuriyeti devleti dış dünyada 32 milyar lira alacaklıdır. Yani devlet olarak bizim dış dünyaya borcumuz yok, biz dış dünyadan alacaklıyız'' dedi.
 
 Bursa'da konuşan Şimşek, ''Biz geçmişte Osmanlı'nın dahi borçlarını ödemişiz. Böyle bir ülkeyiz yani. İkinci olarak Türkiye bugün Avrupa'nın en güçlü ekonomilerinden bir tanesi. Ama bizim kredi notumuz bunu yansıtmıyor'' diye konuştu.
 
 Türkiye'nin kredi notuyla ilgili değerlendirme yapan Şimşek şunları söyledi: ''Kredi notu itibarıyla biz 'yatırım yapılabilir' kategorideyiz ama Moody's'e göre değiliz. Fakat son 10 yıl içerisinde Türkiye'ye 122 milyar dolarlık küresel doğrudan yatırım gelmiştir. O bile tek başına bu değerlendirmelerin eksik olduğunu, Türkiye'nin geldiği noktayı yansıtmadığını hepimiz görüyoruz, yani gösteriyor'' dedi. 
 
 Maliye Bakanı Mehmet Şimşek, uluslararası kredi derecelendirme kuruluşlarını eleştirirken, ''2002 yılında Türkiye'de küresel sermayeli 5 bin 600 firma vardı. Bugün 32 bin firma var. 1980'den 2003'e kadar Türkiye'ye küresel yatırım olarak, doğrudan yatırım olarak, 14,8 milyar dolar gelmiş. Bizim dönemimizde de 122 milyar dolar gelmiş. Yani tüm bunlar şunu ortaya koyuyor, Türkiye çok büyük bir değişim ve dönüşümden geçti. Türkiye'nin makroekonomik temelleri çok sağlam. Tüm bu gerçekleri çok geriden takip ediyorlar. Eninde sonunda gerçeği görecekler'' şeklinde görüş belirtti.
 
 1800 KG DOMATESLE BİR iPAD ALINIYOR
 
 Katme değer zincirinde teknolojik ürünlere geçmek gerektiğine dikkat çeken Maliye Bakanı ''Bugün 1800 kilogram domates ile bir iPad alabiliyorsunuz veya 27 TIR mermer bloku ile bir tomografi cihazı alabiliyorsunuz. Bizim katma değer zincirinde artık teknolojik ürünlere geçmemiz lazım. Bunu da sağlamak için hem özel sektör, hem de kamu olarak Ar-Ge'ye yatırım konusunda muazzam bir çaba içerisindeyiz'' dedi.
 
 DHA