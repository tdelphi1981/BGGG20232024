MHP'de toplu istifa
MHP Rize İl Teşkilatı, Genel Merkez kararı ile görevden alındı. Karara tepki gösteren merkez ilçe ile ilçe teşkilatları da topluca istifa etti.
MHP Rize Merkez İlçe Başkanı Harun Öksüz, parti genel merkezinden gelen yazı ile görevden alma işlemini öğrendiklerini belirterek yapılanın siyasi ahlaka yakışmadığını söyledi. İl başkanı Zeki Mayi'ye destek vermek amacıyla ilçe teşkilatları olarak görevlerinden istifa ettiklerini ifade eden Öksüz, "Genel Başkan Yardımcısı Şefkat Çetin'e soruyoruz: On yıldır neredeydiniz? Şimdi görev başına gelerek ülkücü kıyım talimatını kimden aldınız? Genel Başkan'a da bir çağrıda bulunmak istiyoruz: Hemen bir tüzük kurultayı toplasın, partinin tüzüğünü değiştirip büyük kurultayı kaldırsın. Mevcut Genel Başkan ölene kadar görevde kalsın. Yoksa önümüzdeki kurultayda yine aday çıkacak, sonrasında bir kıyım daha olacak. Yoksa Sayın Genel Başkan ülkücüleri sevmiyor mu?" dedi.


GÖREVDEN ALMALAR MHP'YE NE KAZANDIRIR?


Kongrede Koray Aydın'a destek verildiği için görevden alınma yapıldığını ifade eden Öksüz, "Bizler seçimleri provoke etmekle suçlanıyoruz. Seçime bir yıl kala hiçbir suçu günahı olmayan il teşkilatlarını görevden almak MHP'ye ne kazandırır? Provokatör kimdir; bunu ülküdaşlarımızın takdirine bırakıyoruz. Görev süremizde kırdığımız partili kardeşlerimizden haklarını helal etmelerini istiyoruz. Bize bu onursuzluğu yakıştıranlara helalliğimizi mahşere bırakıyoruz" diyerek konuşmasını bitirdi.