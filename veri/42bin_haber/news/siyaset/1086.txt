Bakanın izlediği yarışmada Kılıçdaroğlu soruldu
GENÇLİK ve Spor Bakanı Suat Kılıç bugün Samsun'da, Ak Parti İl Geçlik Kolları tarafından düzenlenen 'İcraatlar Yarışıyor' bilgi yarışmasına katıldı. 17 ilçeden 3'erli grupların katıldığı yarışmada 'SSK'nın başında görev yapmış, tarihinde ilk defa kurumu zarara uğratmış, ülke yönetme hedefinde olan tek lider kimdir?' sorusu yöneltildi. Yarışmacıların tamamı "Kemal Kılıçdaroğlu" dedi.
Canik Kültür Merkezi'nde düzenlenen yarışma başlamadan konuşma yapan Bakan Kılıç, Gençlik ve Spor Bakanlığı'nın yaptığı yatırımları anlattı, şu anda ülke genelinde 688 yatırımın devam ettiğini söyledi. Gençleri sporla iç içe yaşatmak için çalıştıklarını belirten Kılıç, şunları söyledi:


"Ordu, Trabzon, Diyarbakır, Şanlıurfa, Mardin'de aynı. Hakkari bizim göz bebeğimiz olan vilayetlerimizden bir tanesi. Serhat şehri Türkiye'nin her ucundaki sınır taşı kilometre taşı gibi Hakkari. Bayrağımızın bin yıldır gururla şanla şerefle dalgalandığı bir memleket, bir vatan parçası. Hakkari olmazsa olur mu ? Olmaz dedik. Hakkarili genç kardeşlerimizi de sarıp sarmalamaya, kucaklamaya yönelik adımlarımızı attık. Hakkari'ye spor salonu koyduk yatırım programına, kapalı yüzme havuzu, bir gençlik merkezi, Yüksekova ilçemize gençlik merkezi koyduk yatırım programımıza. Maalesef arsalarını bulamadık. Ama Hakkari'deki genç kardeşlerimizin bu yatırımlara ihtiyacı var. Onlarda kayak kaymalı, yüzmeli, basketbolu, voleybolu Türkiye'nin şöhret isimlerini de ağırlayarak öğrenmeli. Onlarda bu ülkenin takımları sporcuları arasında yer edinmeli dedik. En son bir kaç ay önce tesislerin yapılacağı arazileri kamulaştırmak üzere 7,5 milyon TL'yi Hakkari'ye gönderdik. Sadece burada değil Hakkari'de, Mardin'de, Batman'da da sizin sesiniz, sizin soluğunuz olmaya, sizin duyduğunuz güveni hizmet olarak ortaya koymaya gayret ediyoruz."


Bakan Kılıç'ın konuşmasının ardından Samsun'un 17 ilçeden gelen 3'er kişilik gruplar 'İcraatlar Yarışıyor' bilgi yarışmasında yarıştı. AK Parti Gençlik kolları üyeleri arasında yapılan yarışma da deneme amaçlı ve yarışmacıların heyecanlarını gidermek için 'SSK'nın başında görev yapmış, tarihinde ilk defa kurumu zarara uğratmış, ülke yönetme hedefinde olan tek lider kimdir?' sorusu yöneltildi. Yarışmacılar ellerindeki kağıtlara CHP Genel Başkanı Kemal Kılıçdaroğlu'nun adı yazıldı. Bir süre yarışmayı izleyen Bakan Kılıç daha sonra ziyaretlerde bulunmak üzere Bafra İlçesi'ne gitti.