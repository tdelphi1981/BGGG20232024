Erdoğan'dan Bahçeli'ye 'matematik' kutlaması
MHP Lideri Devlet Bahçelinin 'AK Parti terör sorununu çözerse yüzde 70 oy alabilir' sözlerini değerlendiren Başbakan Erdoğan, 'Bu muhteşem matematik yeteneğinden ve muhteşem siyasi çözümlemesinden dolayı tebrik ediyorum. Demek ki sorun Başbakan'da ya da millette değil, sizde dedi.
MHP Genel Başkanı Devlet Bahçeli'nin dünkü partisinin grup toplantısındaki konuşmalarına değinen Başbakan Erdoğan, "Grup toplantımızda MHP Genel Başkanı'nın aslı astarı bulunmayan, iftira ve hakaretten öteye geçmeyen söylemlerine itibar etmeyeceğimizi ifade etmiştik. Ancak dün MHP'nin Genel Başkanı bilinçsizce öyle bir pas attı ki bunu taca atmakta mümkün değil. Söylediklerini onun çirkin üslubuyla aktarmam zaten mümkün değil. Ama ben mealen aktarıyorum. 'Başbakan şunları söyledi Yüzde 34 oy aldı. Başbakan şunları şunları yaptı yüzde 47 oy aldı. Başbakan şöyle şöyle konuştu yüzde 50 oy aldı. Başbakan şimdi de bu süreci nihayete erdirirse yüzde 70 oy alır' diyor. Bu muhteşem matematik yeteneğinden ve muhteşem siyasi çözümlemesinden özellikle de Ak Parti ile ilgili bu siyasi öngörüsü ve iyi niyet temennilerinden dolayı Bahçeli'yi tebrik ediyorum. Bahçeli demek ki sorun Başbakan yada millette değil. Sorun demek ki sizde. Demek ki millet ile Başbakan Erdoğan'ın irtibatı çok iyi. Demek ki millet Başbakan'ı, Başbakan da milleti anlıyor. Ama siz hiçbir şey anlamıyorsunuz. CHP bu tavrı 10 yıldır sergiliyor. CHP yıllardır milletin dilini anlamıyor. Millet ile aynı dili konuşamıyor. Sürekli olarak milletin tercihlerini aşağılıyor. İşte şimdi nihayet MHP'de CHP ile aynı safa girmiştir. Millete bidon kafalı, göbeğini kaşıyan adam demek neyse MHP liderinin bu söylemi de işte aynen odur" dedi.