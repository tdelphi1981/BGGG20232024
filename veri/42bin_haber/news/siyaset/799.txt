Çete Ankarayı da yakın markaja aldı
Kadınları kullanarak askeri belgeleri ele geçiren çetenin, Ankarada Başbakanlık, MİT ve Genelkurmayla birlikte Cumhurbaşkanı Gülün kullandığı uçaklarla ilgili de bilgi, belge ve fotoğraf topladığı ortaya çıktı.

İZMİR Cumhuriyet Başsavcılığı’nın kadınları kullanarak askeri belgeleri ele geçiren suç örgütüne yönelik yürüttüğü soruşturmanın mahkemece kabul edilen iddianamesinde, çetenin, dönemin Dışişleri Bakanı Ali Babacan’ın, Başbakan Recep Tayyip Erdoğan’a ve Rusya Dışişleri Bakanı Sergei Lavrov’a yazdığı mektupları ele geçirdiği iddia edildi. Çetenin, Ankara’da eskort kızları kullanarak ulaştığı üst düzey bürokratlar hakkında listeler oluşturduğu da belirtildi. 
‘Başbakanlık’tan 12 resim çıktı 
Çetenin “Pandora” veri tabanında yer alan “Başbakanlık resimler” isimli dosyadan Başbakan Erdoğan başta olmak üzere Yaşar Büyükanıt, İlker Başbuğ gibi hükümet yetkilileri ile askerlerin ve sanatçı Sertap Erener’in bulunduğu 12 adet fotoğraf çıktı. İddianamede, fotoğrafların örgüte bilgi ve belge sağlayan Hava Kuvvetleri Komutanlığı personeli şüpheli Albay N.K.A’dan elde edildiği bilgisi de yer aldı. Yine aynı kişiden, Başbakan Askeri Başdanışmanlığı Kuruluş Ve Teşkilatının bilgilerinin ve takdim planının yer aldığı belgeler de alındığı iddianamede bilgiler arasında yer aldı. 
Suudi Prens görüşmesi hazırlıkları 
Çetenin yine Dışişleri’ndeki bir kaynağı aracılığıyla ele geçirdiği belgeyi Pandora veri tabanına kaydettiği de ortaya çıktı. “Sayın Başbakanımızın, Suudi Arabistan Veliaht Prensi Sultan Bin Abdülaziz Al Saud ile görüşmesinde istifade edebilecekleri konuşma notu” başlıklı 6 sayfalık belgenin, “Siyasi ve askeri konular, İsrail/ ODBS, Lübnan, Yemen, Bahreyn, Libya, Mısır, Tunus” alt başlıkları halinde düzenlenmiş ve bu ülkelerin son durumları ile ilgili bilgiler içerdiği belirtildi. 
Gül’ün uçağına yakın markaj 
Çetenin, Ankara Kara Havacılık’ta çalışan bir muvazzaf askerden Cumhurbaşkanı Abdullah Gül’ün kullandığı uçakların özellikleri ve görüntülerini de aldığı iddianamede yer aldı. Çetenin ayrıca, Dışişleri’ne ait birçok görev, dahili telefon, oda numarası ve kişilerin adreslerinin bulunduğu belgeler, büyükelçilerin isimleri, nerede çalıştıkları, makam arabaları ve özellikleri, diğer resmi arabalar, plakaları, markaları ve şoförlerinin isimleri, yurt dışında görevli ataşe, ataşe yardımcısı, müşavir gibi personellerin ev ve cep telefonlarının kayıt edildiği listeleri de ele geçirdiği iddianamede detaylarıyla yer aldı. 
CİDDİ BULURSAM MÜDAHİL OLURUM 
BAŞBAKAN Yardımcısı Bülent Arınç, fuhuş yoluyla gizli belge elde eden çetenin kendisi ve ailesine ait bilgilerin belli amaçlar için toplamasıyla ilgili olarak ‘’Demek ki ben farklı dönemlerde hedef haline getirilmiş bir insanım. Öyle görünüyor, öyle anlaşılıyor. Bu son açılan dava, eğer iddianameyi okur ve başta söylediğim gibi iddiaları ciddi bulursam, şahsımla ilgili bulursam avukatlarım aracılığı müdahil olmak da isterim’’ dedi. 
BALYOZ’U EMİR SUBAYI SIZDIRDI 
FUHUŞ yoluyla askeri casusluk şebekesi iddianamesinde, zanlı H.O.’nun bilgisayarından çıkan bir belgede Balyoz Darbe Planı ile ilgili ilginç bir iddia yer aldı. Yarbay T.S. ilgili hazırlanan belgede “Çetin Doğan’ın emir subaylarının Balyoz Planını Çetin Doğan’ın kasasından alıp sızdırdığını söylemiş. Doğan, emir subaylarına çok kötü davranıyormuş, bundan dolayı yapmışlar. Hatta ‘Sizler benim köpeklerimsiniz’ diyormuş. Kendisi Batı Çalışma grubunda aktif olarak çalıştığını söylemiş” denildi. Çetin Doğan’ın emir subaylarına kötü davrandığı iddiaları, Balyoz davasının ilk duruşmasının yapıldığı gün Silivri Cezaevi önünde yaşanan bir manzarayı akıllara getirdi. Doğan, çamurlu ayakkabılarını korumalarına sildirmişti.