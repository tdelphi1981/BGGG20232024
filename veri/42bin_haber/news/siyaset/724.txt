'Aşk sınav tanımaz'
Başbakan Yardımcısı Bekir Bozdağ Berlin'de TÜMSAD Ekonomi Forumuna katıldı.
 Başbakan yardımcısı Bekir Bozdağ, Berlin'de Tüm Sanayici İşadamları Derneği (TÜMSİAD) 3. Genel İstişare Kurulu Toplantısı ve 2013 Ekonomi Forumu‘na katıldı.
 Bozdağ burada yaptığı konuşmada güçlü bir Almanya, Fransa, Avusturya varsa bunda bu ülkelerde yaşayan Türklerin de payı ve alın teri olduğunu söyledi. Bekir Bozdağ, Almanya'nın gelişmesinde, büyümesinde Türk işgücünün ve daha sonra işverene dönüşen yapının, bilimde sanatta kahramanlık hikayeleri yazanların emeğinin asla inkar edilemeyeceğini belirtti. Başbakan yardımcısı Bozdağ “Almanya için böyle olduğu gibi Türkiye için de durum böyledir. Yıllarca döviz göndermek ve yatırım yapmak suretiyle Türkiye Cumhuriyeti Devleti'nin de gelişmesine, değişmesine, sanayileşmesine Avrupa'da yaşayan kardeşlerimizin büyük katkıları oldu. Bundan dolayı başta birinci jenerasyon olmak üzere hepinize teşekkür ederim” ifadelerini kullandı.
 Bozdağ, yurt dışında yaşayan Türklerin yaşadıkları toplumun kültürüne, diline ve kanunlarına da vakıf olmaları gerektiğini böylelikle daha başarılı olabileceklerini kaydetti. İyi bir eğitim almaları ve meslek sahibi olmaları gerektiğinin de altını çizdi.
 Almanya'nın Türkiye'den aile birleşimi yoluyla Almanya'ya gelecek olanları dil sınavına tabi tutmasını eleştiren Bekir Bozdağ, aşkın önüne sınav konulamayacağını belirtti.
 Bozdağ “Ailenin birleşmesinde sınav yapıyorsunuz. Anne baba evladını yanına alacak sınava tabi tutuyorsunuz. İki aşık evlenecek, bir araya gelecek önlerine sınav koyuyorsunuz. Aşkın önüne sınav konulmaz çünkü aşk sınav tanımız. Bu kurallar uyuma katkı sağlamaz; eşit katılımın olduğu yerde uyum sorun olmaz” dedi.
 Türk iş adamlarının, sanatçıların ve akademisyenlerin Almanya'ya gelirken yaşadıkları vize sorunlarına da dikkat çeken Başbakan Yardımcısı Bozdağ, vizelerin kaldırılmasının her iki ülkeye de güç vereceğini söyledi.
 TÜMSİAD Genel Başkanı Hasan Sert ise TÜMSİAD olarak amaçlarının dünyanın dört bir yanındaki insanımızı, müteşebbislerimizi biraraya getirerek bu potansiyeli ülkemizle entegre edebilmek için çalıştıklarını söyledi. Sert, bu doğrultuda kısa süre içerisinde Avrupa'da, Balkanlar'da, Ortadoğu'da ve Kafkaslarda başarılı çalışmalar yaptıklarını ve güzel sonuçlar aldıklarını sözlerine ekledi.
 Berlin Eyaleti Çalışma Senatörü Dilek Kolat ise yaptığı konuşmada TÜMSİAD ve benzeri kuruluşların, Türkiye ile Almanya arasındaki ekonomik ilişkilerin ve ticaretin geliştirilmesinde katkı sağlayacağına inandığını söyledi.
 Konuşmalardan sonra TÜMSİAD Genel Başkanı Hasan Sert, Başbakan yardımcısı Bekir Bozdağ'a Berlin Duvarı'ndan bir parçayı hediye etti. 
  