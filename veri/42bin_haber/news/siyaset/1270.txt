3 Bakan Hatay'a gitti
Adalet Bakanı Sadullah Ergin, Gümrük ve Ticaret Bakanı Hayati Yazıcı ve İçişleri Bakanı Muammer Güler, Cilvegözü Sınır Kapısı'ndaki patlamaya ilişkin incelemelerde bulunmak üzere özel uçakla Hatay'a gitti.
İçişleri Bakanı Güler, Esenboğa Havalimanı'nda gazetecilerin sorusu üzerine yaptığı açıklamada, patlamada hayatını kaybedenlerin sayısının 13'e yükseldiğini söyledi.

Güler, hayatını kaybedenlerden 3'ünün Türk, 10'unun Suriyeli olduğunu bildirdi. Olayda 27 kişinin de yaralandığını belirten Güler, bunlardan 9'unun Türk 18'inin ise Suriyeli olduğunu kaydetti.

Patlama nedeniyle 19-20 araçta hasar meydana geldiğini belirten Güler, 'Olay anından 2 dakika önce kırmızı bir aracın, 22 dakika önce de gri renkli bir aracın orada park ettiği ve kesinlikle Suriye'den gelen araçlar oldukları, kamera görüntüleriyle de tespit edilmiş durumdadır. Bu araçlardan birinin patlayan araç olduğu biliniyor. Patlamadan 2 dakika sonra da bir başka patlama var. Ama bunun yandaki aracın deposundan kaynaklandığı ifade ediliyor' dedi.

Güçlü bir patlayıcı kullanıldığını ifade eden Güler, 'Zaten orada 4 kapı var. 2'si kapalı. Kapalı olan Gümrük lojmanlarının bulunduğu yere yakın bir yerde patlama meydana geliyor' diye konuştu.

Güler, olayda hayatını kaybedenlerin kimlik ve kullanılan patlayıcının türünü belirleme çalışmalarının sürdüğünü söyledi.