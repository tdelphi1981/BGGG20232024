"İzmire köy diyen utanır"
İzmir Büyükşehir Belediye Başkanı Aziz Kocaoğlu, şehrin köye dönüştüğü iddialarına cevap verdi.
İzmir'in gelişmişlik itibarıyla Türkiye'nin birincisi olduğunu iddia eden Kocaoğlu, "İzmir'de gecekondular var da Ankara'da, İstanbul'da yok mu? Çarpık kentleşme diğer yerlerde yok mu? İzmir'in yaşam standardı yüksek, ekonomisi güçlü, eğitimli nüfus oranı çok fazla. İzmir'e köy diyenler, önce Manisa ile arasındaki teşvik farkını kaldırsın. İzmir, Türkiye'de istisna olarak 1980'den sonra hiçbir yerden destek almadan kendi göbeğini kendisi kesebilen bir kent. Her sene merkezî bütçeye 20 milyar lira katkı veren bir il. Merkezî yönetim, İzmir'den aldığı parayı bir yıllığına geri verse bu kenti kimse tutamaz." dedi.

Türk-İş 3. Bölge Temsilciği'ni ziyaretinde şube başkanlarının sorularını da cevaplayan Başkan Kocaoğlu, "Bizim bu kadar az olanakla yaptığımız çalışmaları hiçbir il yapmadı. 11 km. metroyu, 94 km.'ye çıkardık. Hazine'ye 1,5 milyar liradan fazla borç ödedik. 400 milyon liraya fuar yapıyoruz. Kent dönüşümünü Kadifekale'de bırakıp gittiler, biz 250 milyon lira para harcadık. Arıtmada Türkiye'de birinciyiz. Köyde arıtma mı olur? Arıtmaları bitirdik, şimdi körfezi temizliyoruz. Avrupa'dan gelenler, İzmir'i öve öve bitiremiyor. Yalan mı söylüyor bu insanlar? Bu iddialar, İzmir'de yerel yönetimi almak için izlenen bir politikanın ürünüdür." şeklinde konuştu.
 
Kocaoğlu, kurulacak evsel atık bertaraf tesisi konusunda ise evsel atıkların sanayi ürününe dönüştüğünü söyledi. Kurulacak bertaraf tesisinin kapalı sistemle çalışacağını ve gelişmiş teknolojik donanıma sahip olacağını belirterek, halkın sağlığını düşünmemelerinin söz konusu olamayacağını ifade etti. Tesisin mutlaka en uygun yere yapılmak zorunda olduğunu dile getiren Başkan Aziz Kocaoğlu, "Tüm tedbirler alınarak, en uygun teknolojiyle yapılacak. Bunda gocunacak bir şey varsa bu kentin tümünden sorumlu belediye başkanı olarak önce ben gocunurum." dedi.