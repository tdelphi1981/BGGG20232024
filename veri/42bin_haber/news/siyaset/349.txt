CHP, AK Parti’yi Avrupa’ya şikayet etti
CHP, Avrupa’da kimi kuruluşlara gönderdiği mektupla AK Parti iktidarının yaptıklarını şikayet etti, demokrasiden hızla uzaklaşıldığını savundu.
 CHP Genel Başkan Yardımcısı Faruk Loğoğlu, başta Avrupa Birliği (AB) ülkeleri yöneticileri olmak üzere batı dünyası temsilcilerine, Avrupa Parlamentosu ve Avrupa Konseyi Parlamenter Asamblesi başkanlarına, bu iki parlamentonun Türkiye raportörlerine, AB Komisyonu'na, Sosyalist Enternasyonal ve Avrupa Sosyalist Partisi (PES)'ne Türkiye’de demokrasinin durumuna ilişkin mektup gönderdi.
  Adalet ve Kalkınma Partisi (AK Parti)'nin, sonunda Türkiye’de demokrasinin ölüm fermanını imzalamaya hazırlandığını savunan Loğoğlu, mektubunda on yılı aşkın bir süredir iktidarda olan AK Parti’nin, ülkedeki demokratik yönetim ve politika anlayışına meydan okuyuşunun bugün artık sürekli, açık ve topyekûn bir hal aldığını savundu. Loğoğlu, mektubunda şöyle dedi:
  "AKP, evrensel olarak kabul gören temellerine karşı peş peşe darbeler indirdiği demokrasinin geri kalan emarelerini de ortadan kaldırmak için kampanyasını her geçen gün artan tehlikeli bir aymazlıkla sürdürüyor. Son birkaç yıldır, AKP’nin saldırıları iyice hız kazanmış ve tüm eleştirilere tamamen kapalı bir hal almıştır. İşleyen bir demokrasinin belirleyici özelliği olan hukukun üstünlüğü, uzun bir zamandır artık Türkiye’nin gerçeği olmaktan çıkmıştır. Yargı, bağımsız değildir, hükümetten işaret ve talimat alır hale gelmiştir. Hükümet, hâkimleri ve savcıları kendi isteği doğrultusunda atamakta, terfi ettirmekte ve görevden almaktadır. Avrupa İnsan Hakları Mahkemesi'nin kararlarına ve yapılan sayısız çağrılara rağmen, üç yılı aşkın bir süredir tartışmalı koşullarda ve mahkûmiyet kararı olmaksızın devam eden davalarının sonucunu beklemekte olan tutuklu milletvekilleri görevlerini ifa edebilmek üzere serbest bırakılmamışlardır. Adalet o kadar hazin bir hal almıştır ki avukatlar bile müvekkillerinin haklarını korudukları için hapse atılmaktadırlar. Basın ve medya özgürlüğü de hükümet tarafından çok sıkı bir biçimde kontrol altında tutulmaktadır. Hükümeti eleştiren gazeteciler ya terörist eylemde bulunmak suçundan tutuklanıp hapse atılmakta ya da işlerinden kovulmaktadırlar. Bugün Türkiye, tutuklu bulunan gazetecilerin sayısı bakımından dünyada ilk sırada yer almaktadır. Konuşma ve ifade özgürlüğü de ülkede az bulunan bir değer halini almıştır. Öyle ki bu özgürlük, iktidar partisi aleyhinde kullanıldığında, derhal cezayla sonuçlanmaktadır. Toplanma özgürlüğünü kullananlar ise hemen her zaman polisin yasalara aykırı olarak ve kaba gücüyle karşı karşıya kalmaktadır. Protesto haklarını kullanan yüzlerce öğrenci hapiste bulunmaktadır. İnternet erişimi kısıtlanmış, özel yaşamın gizliliği hakkını açıkça ihlal eden telefonların yasa dışı dinlenmesi de gün geçtikçe yaygınlaşmıştır. Bilim ve ilim, dini inançlarla çelişen yapılarından ötürü sistematik bir saldırı altındadır. Eğitim, gelişigüzel yapılan düzenlemelerle, bilgiye dayalı olan eğitim, ezbere dayalı inanç merkezli, sözde reform olarak adlandırılan doktrinlerle değiştirilmiştir.”
 "KÜRT SORUNU KAPANMAZ BİR YARA HALİNE GELDİ"
 AK Parti hükümetinin, kendi vatandaşlarının yaşam hakkını güvence altına alamadığını savunan Loğoğlu, AK Parti döneminde terörizmin arttığını, Kürt sorunu büyüyerek, kapanmaz bir yara haline geldiğini, kadına karşı şiddet, azalmaksızın devam ettiğini, suç oranının her geçen gün arttığını iddia etti. “AKP’nin ‘ileri demokrasi’ olarak ilan ettiği ve sahiplendiği, Türk demokrasisinin içler acısı durumu işte özetle budur. İşte bu nedenlerle, demokrasiye bağlı olan herkes Türkiye’deki bu fevkalade rahatsızlık veren gelişmeler üzerinde düşünmeli ve demokrasiye sahip çıkmalıdır.” ifadelerini kullandı.
  