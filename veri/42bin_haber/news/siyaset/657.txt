'Ver kurtul modeli uygulanıyor'
MHP Genel Başkan Yardımcısı, iktidarın terörle mücadele yerine müzakere ederek yanlış yaptığını savundu.
 MHP Genel Başkan Yardımcısı ve Gaziantep Milletvekili Semih Yalçın, iktidarın terörle mücadele yerine müzakereyi tercih ederek teröristleri muhatap aldığını belirterek, “İktidar, sanki bir devletin temsilcileriyle masaya oturuyormuş gibi davranmaktadır. Bu, bizzat Sayın Başbakan’ın bilinçli seçimidir. Bu hâliyle asıl çamura saplanan ve debelenen bizatihi hükümetin başı ve şürekâsıdır” dedi. MHP’li Yalçın, “LCD televizyon hediye edilip gönlü hoş tutulmaya çalışılan İmralı canavarının eline verilen siyasi kumanda, terörü kadrajdan kaldırmayacaktır" değerlendirmesinde bulundu.
 -"BİN YILLIK KARDEŞLİĞİN TEMELİNE DİNAMİT KONUYOR"-
 MHP’li Yalçın, “AKP’nin İmralı canisiyle başlattığı müzakere süreci” hakkındaki yazılı açıklamasında Türkiye’de terörün, hiç bu kadar azdırılmadığını, eli kanlı teröristlerin hiç bu kadar şımartılmadığını öne sürdü. Politikanın, hiç bu kadar çirkinleşmediğini, bayağılaşmadığını kaydeden Yalçın, “Bölücü hainlerin eylemleri, hakları elinden alınmış masum vatandaşların feveranı gibi gösterilmiş ve teröre karşı çözümün de PKK açılımı olduğuna halk inandırılmaya çalışılmıştır. AKP’nin en çılgın projesi, Türkiye’yi felaketin eşiğine getiren PKK açılımıdır. Onunla bin yıllık kardeşliğin temeline dinamit konmuştur” dedi.
 MHP’li Yalçın iktidarın terörle mücadele yerine müzakereyi tercih ettiğini öne sürerek, “Teröristleri muhatap alan iktidar, sanki bir devletin temsilcileriyle masaya oturuyormuş gibi davranmaktadır. Bu bizzat Sayın Başbakan’ın bilinçli seçimidir. Bu hâliyle asıl çamura saplanan ve debelenen bizatihi hükümetin başı ve şürekâsıdır” dedi.
 -“VER KURTUL MODELİ UYGULANIYOR”-
 Türkiye’nin ekonomisinin on yıllık sürede global krizlere bile dayanacak kadar güçlendiğini iddia eden AKP kurmaylarının, terörün sebeplerini soğukkanlılıkla tespit edip bu meselenin ekonomik, kültürel ve sosyolojik boyutlarını dikkate alarak çözüm yolu aramadığını kaydeden Yalçın şöyle dedi:
 “Bölücü örgütün bölge halkının bir kısmını arkasına almasına yol açan etkenleri bulup bunların ortadan kaldırılmasına harcanması gereken mesai, terör örgütüyle masaya oturmaya ayrılmıştır. İşin kolayına kaçılarak ver kurtul modeline odaklanılmıştır. Kaş yapayım derken göz çıkarılmıştır. AKP’nin açılım politikalarının geldiği yer, İmralı canisine mecbur ve mahkûm olmaktan başka bir şey değildir.” 
 Semih Yalçın, hüküm giymiş bir caninin muhatap alınmasının, devletin yönetenler eliyle acze düşürüldüğünü ortaya koyduğunu iddia etti. Yalçın, “Çünkü Türkiye; Türk olduğunu söylemekten çekinenler, Türk adını ağzına almayanlar ve Türk kimliğinden rahatsızlık duyanlar tarafından yönetilmektedir. Bu süreçte AKP iktidarına destek veren dünkü Marksistlerin ise bugünün PKK yandaşı pozuyla İmralı mızıkacıları fotoğrafında yer alması şaşırtıcı değildir” dedi.
 -“LCD’NİN KUMANDASI, KADRAJDAN TERÖRÜ KALDIRMAYACAK”-
 MHP’li Yalçın “LCD televizyon hediye edilip gönlü hoş tutulmaya çalışılan İmralı canavarının eline verilen siyasi kumanda, terörü kadrajdan kaldırmayacaktır.  Üstelik PKK’ya elebaşı vasıtasıyla silah bıraktırma çabaları, terör örgütünü siyasallaştıracak ve baş caniyi meşru politik aktör haline getirecektir. Böyle giderse AKP marifetiyle terörist başının sırtındaki 30 bin kişinin katili yaftası indirilerek milletvekili sıfatıyla parlamentoya taşınacaktır. PKK’nın meclisteki temsilcilerine İmralı canisi de eklendiğinde Türkiye devleti asıl o zaman terörizme yenilmiş, boyun eğmiş olacaktır” iddiasında bulundu.
 Milletin böyle bir tabloyu milletimiz hak etmediğini ve asla kabullenmeyeceğini kaydeden Yalçın, “Türk Devleti’ni bu şekilde acze düşürmeye hiçbir iktidarın hakkı ve yetkisi yoktur. AKP hükümeti bu vebalin altından kalkamaz, hesabını millete veremez. Terörü ortadan kaldırmak için terörizmi meşrulaştırmak, MHP’nin ve Türk milletinin asla kabul etmeyeceği bir durumdur” dedi.
 -“ERDOĞAN BAHÇELİ’NİN SÖZLERİNİ ANLAMADI”- 
 MHP Genel Başkanı Devlet Bahçeli’nin “Bundan sonraki seçimlerde, AKP'nin yüzde 70 oy alması, Recep Tayyip Erdoğan'ın yeni sürüm diktatör olması sürpriz olmayacaktır" şeklindeki açıklamasının da böylesi bir endişenin ironik ifadesinden ibaret olduğunu kaydeden Yalçın, “Sayın Bahçeli, bu sözleriyle milletimize AKP’nin terörle mücadele yerine müzakereyi tercih etme cüretkârlığındaki tehlikenin altını çizen bir mesaj vermek istemiştir. Ancak bu mesajdaki ironi ve sitemi doğru algılamayan Sayın Başbakan’ın verdiği cevap pek manidardır. Başbakan Erdoğan her zaman olduğu gibi bu defa da Sayın Bahçeli’nin değerlendirmelerini tersinden okuyarak MHP’nin siyasi duruşunu anlayamadığını göstermiştir. Başbakan’ın cevabında, aynı zamanda negatif algı yüklü AKP zihniyeti sırıtmaktadır. MHP; tarifsiz ön yargıların ve tehlikeli bir inadın girdabındaki siyasetçilerden feraset beklenmeyeceğini tecrübe etmiş bir partidir” dedi. MHP Genel Başkan Yardımcısı Semih Yalçın açıklamasını şöyle bitirdi:
 “Milletimiz bilmelidir ki bölücü örgütün ve temsilcilerinin niyeti sadece silahları bırakıp sorunun çözümüne katkıda bulunmak değildir. Nitekim BDP’liler bölge halkının kendi kendini yönetme talebinde bulunmaktadır ve bu yönde bir adım atmadıkça da nihai çözümü kabul etmeyeceklerini ilan etmişlerdir. Amaçlarının önce özerklik, sonra da bağımsızlık olduğunu defalarca dile getirmişlerdir. Bölücü örgütün ayrılıkçı taleplerine evet diyerek üniter yapının korunacağı iddiası çelişkidir ve AKP’nin yalanlarını ele vermektedir. ‘Üniter yapıdan taviz yok’ diyen iktidar sözcüleri tarafından milletimiz aldatılmaktadır. Terörizme bundan sonra verilecek yeni tavizler, bölünmenin son adımları olacak, bütün bunlardan AKP iktidarı sorumlu tutulacaktır.”
 ANKA
  