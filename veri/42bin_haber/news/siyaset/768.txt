'O cenaze töreni ikinci Habur'dur'
MHP Genel Başkanı Devlet Bahçeli, Fransa'da öldürülen 3 PKK'lı kadın için Diyarbakır'da düzenlenen cenaze töreninde ortaya çıkan manzaranın aslında ikinci Habur vakası olduğunu savundu. "Barışın kazananı, savaşın kaybedeni olmaz" cümlesinin PKK ve Türkiye'yi eşitlemek amacıyla yazıldığını dile getiren Bahçeli, "Sözde bayraklarını tabutların üstüne örtmeleri, sloganları artık mahkemelerce sorgulanmalı." dedi.
"Türkiye'yi yıkmanın adı barış ise biz barışa karşıyız." diyen Bahçeli, "Bırakın AKP, BDP, CHP, İmralı canisi aynı cephede olsunlar. Biz hepsiyle bozkurt gibi savaşırız. Türk milleti kafese alınıyor ve bunu AK Parti İmralı canisiyle görüşerek yapmaya çalışıyor. Şehitlerimizin kanı bunların eline bulaşmıştır ve hala PKK'nın talepleri gün be gün yerine getiriliyor. Çözüm nedir, PKK neyin karşılığında silah bırakacak? Savaş mı var, taraflar kimler, PKK Türkye'nin muhatabı mı, çözüm başlığı altında ne planlanıyor, özerklik ve federasyon çözüm mü, ana dilde eğitim çözüm mü? Başbakan neyi hedefliyor bu çözüm politikasıyla? TÜSİAD yöneticileri siz çözüm kelimesinden ne anlıyorsunuz? Terör örgütüyle mücadele eden gazilerimizin ve şehitlerimizin hakkı nasıl ödenecek? Türkiye parçalandığında, teslim senedi verildiğinde mi çözüm olacak? Erdoğan 10 yıldır anneler ağlamasın diye uğraştıklarını iddia ediyor. Terörist anneleriyle şehit annelerini aynı kefeye koyuyor. PKK'yla kucaklaşan, katillere meydan açan Başbakan ve partisi akan kanlardan milletin kalbinde hüküm almıştır. Yakında AKP'nin sonu gelecektir. Diyarbakır'da devlet PKK seviyesine indirilmiştir. Bu aslında ikinci bir Habur'dur. 'Barışın kazananı, savaşın kaybedeni olmaz' cümlesi PKK ve Türkiye'yi eşitlemek amacıyla yazılmıştır. Sözde bayraklarını tabutların üstüne örtmeleri, sloganları artık mahkemelerce sorgulanmalı. Kürt sorununu açıklamada Erdoğan'ın sicili bozuk ve beyanları sarsıntılıdır. Kürt sorunu benim sorunumdur diyen Başbakan'dır. PKK ve Kürt sorunu ayrıdır diyen de Başbakan'dır. Bu ülkede artık Kürt sorunu yok, Kürt kardeşimin sorunu var diyen de Başbakan'dır. Başbakan'a hatırlatıyorum, devletinin ismi Türkiye Cumhuriyeti'dir. Bildirmek isterim ki Türk milleti bölünmez bir ülkedir." diye konuştu.