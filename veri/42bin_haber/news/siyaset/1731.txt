Paket kişilere değil sisteme uygun yapıldı
4. Yargı Paketine yönelik eleştirilere cevap veren Adalet Bakanı Ergin, paketin bireysel problemleri değil, sistematik sorunları çözmek için hazırlandığını söyledi. Ergin, Şikayet etmek yerine eylemlerini AİHM standartlarına uydurmalılar dedi.

Şikayet etmek yerine AİHM standardlarına baksınlar 
Adalet Bakanı Sadullah Ergin, 4. Yargı Paketi’nin kişilere göre değil, sistemle ilgili düzenlemeleri içerdiğine dikkat çekerek, eleştirilerin anlamsız olduğunu söyledi. Sadullah Ergin, paketle ilgili eleştiriler yapanlara Avrupa İnsan Hakları Mahkemesi (AİHM) standartlarına uyma çağrısı yaptı. Önemli değişiklikler içeren tasarıyla, işkence suçlarına zamanaşımı kalkıyor. Tasarı, suçu ve suçluyu övme fiilinde “açık ve yakın tehlike oluşturması” şartı da getiriyor. Tasarıyla birlikte “halkı askerlikten soğutma” suçunun işlenmesi için açıkça askerleri firara teşvik etme şartı aranıyor. Bundan sonra terör örgütünü ve teröristi övme fiilinin gerçekleştirilmesi için “terörü meşru gösterme şartı” aranacak. 
Sorunlar için çıkmadı 
314. Madde’ye yönelik eleştirilere de yanıt veren Ergin, şöyle konuştu: “Bu çalışma spesifik problemleri değil, sistematik problemleri çözmek için hazırlandı. 314. Madde silahlı terör örgütü kuranlara yönelik bir madde. Herkes subjektif değerlendirme yapabilir, ancak bu değerlendirme sadece yapanı bağlar. Bizim dikkat ettiğimiz konu AİHM süreci AİHM içtihatları ve AİHM sözleşmeleridir.” 
Ulu Cami’nin açılışını yaptı 
Hatay’da, restorasyon çalışmaları büyük oranda tamamlanan Ulu Cami, Bakan Ergin’in katıldığı törenle ibadete açıldı. Ergin, Ulu Cami’ye gelerek Vakıflar Bölge Müdürlüğü yetkililerinden bilgi aldı, restorasyon çalışmalarını yerinde inceledi. Ulu Cami’nin, orijinaline dönüş yolunda önemli bir merhale katettiğini ifade eden Ergin, 3 bin 750’nin üzerinde eserin Vakıflar Genel Müdürlüğü tarafından restore edildiğini söyledi.