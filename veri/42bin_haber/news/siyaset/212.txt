AK Partili Aksu'nun hayatı belgesel oluyor
AK Parti Merkez Karar ve Yönetim Kurulu (MKYK) üyesi ve eski bakan Abdulkadir Aksu'nun hayatı belgesel oluyor. Diyarbakırlı bir Kürt çocuğun hayatındaki zorlukları nasıl aştığını ve bulunduğu yere nasıl ulaştığını içeren belgesel filmde, Aksu 'rol model' olarak sunuluyor.
Projenin koordinatörü Hasan Cengiz, belgesel ile geleceğin büyük Türkiye'si için özellikle gençliğe başarılı ve çalışkan rol model sunmayı amaçladıklarını dile getirdi. Avrasya Kalkınma Platformu bünyesinde yer alan Avrasya Aktüel Dergisi tarafından hayata geçirilecek proje ile bir insanın yoksul hayattan sıyrılarak ülke yönetimine kadar nasıl geldiği işlenecek. 

Bugün 10 yıldır Türkiye'yi yöneten kadronun hem içinde yer alan hem de o kadronun liderinin her zaman en yakınında olmayı başaran AK Partili Abdulkadir Aksu'nun hayatı belgeselleştiriliyor. Proje hakkında bilgi veren Avrasya Kalkınma Platformu Yönetim Kurulu Başkanı ve projenin koordinatörü Hasan Cengiz, Aksu'nun 'rol model ' olarak seçildiğini belirterek, belgeselin amacını anlattı. Abdulkadir Aksu'nun hayatını konu alan belgesel çalışmasının bir sosyal sorumluluk projesi olduğunu ve yakında izleyicileriyle buluşacağını kaydeden Cengiz, belgeselin çekimlerinin ise Abdulkadir Aksu'nun memleket olan Diyarbakır'dan başlayarak Ankara ve İstanbul'da son bulacağını söyledi. 

Devlet adamlarının, sanat adamlarının ve bilim adamlarının yaşamlarını konu alan biyografi çalışmaları yapılarak sosyal mesajların üretilmesi gerektiğini vurgulayan Cengiz, "Anadolu'nun bağrından çıkmış taşra çocuğunun hayat yolculuğunda karşılaştığı her yol ayrımında kendisini nasıl değiştirdiğini, geliştirdiğini gözler önüne seren Sayın Abdulkadir Aksu rol model olarak seçilmiştir. Sayın Aksu, ülke ve dünya gündemine yer alması için yaşam öyküsünü konu alan belgesel çalışması başladı" ifadelerini kullandı.