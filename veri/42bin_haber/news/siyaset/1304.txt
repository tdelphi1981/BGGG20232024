Bakan Bağış'tan AB'ye mesaj
AB Bakanı ve Başmüzakereci Egemen Bağış, İngiltere'nin başkenti Londra'daki temasları çerçevesinde İngiliz Parlamentosu AB Genişlemesi Dostluk Grubu'yla bir araya geldi.
Görüşmeye İngiltere Parlamentosu AB Genişlemesi ve Dostluk Grubu Başkanı Robert Walter başkanlık etti. Robert Walter toplantının başında yaptığı konuşmada, AB üyeliği konusunda Türkiye'ye ilgi duyduklarını söyleyerek hükümetteki istikrar ve ekonomik büyümenin yanısıra Türkiye'nin Ortadoğu, Kuzey Afrika, Kafkaslar, Balkan ve Merkez Asya'yı da etkileyici bir özelliği olduğunu belirtti. Toplantıda konuşan Egemen Bağış da Türkiye'nin AB'ye üyelik konusunda ilk girişiminin 1959 yılına dayandığını hatırlatarak görüşmelerin halen bazen yavaşlasa da devam ettiğini söyledi. 

Dünyadaki ekonomik krizlere değinen Bağış, küresel ekonomik krizlerin bir gün sona ereceğini dile getirerek, "Dünyada sonsuza kadar süren bir kriz yok. Ekonomik olarak şu günlerde,Türkiye'nin AB'ye ihtiyacından çok AB'nin Türkiye'ye ihtiyacı var. Sonuç olarak hepimiz bir arada olursak daha güçlü olacağız" diye konuştu. 

"AB-Türkiye ilişkisi her iki taraf için de yararlı" diyen Bağış, 1996'dan bu yana AB üyesi ülkelerinin Türkiye'nin çok önemli bir ticaret ortağı olduğunu, Türkiye'nin yüzde 45 oranındaki dış ticaretinin AB ülkeleri ile gerçekleştiğini vurgulayarak aynı zamanda Türkiye'nin daha demokratik, kendine güvenir, refah düzeyi yüksek ve şeffaf bir ülke haline geldiğini kaydetti. 'Türkiye ekonomisi dünyada en büyük 16. Avrupa'da ise 6. sırada' diye konuşan Bağış, OECD'ye göre 2050 yılında Türkiye ekonomisini n İngiltere'den sonra Avrupa'nın en büyük ikinci ekonomisi olacağını kaydetti. Toplantı daha sonra basına kapalı olarak devam etti.