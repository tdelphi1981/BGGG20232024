Referanduma birkaç paket sunulabilir
Kimse başkanlık sistemi bahanesiyle masadan kaçmak için bahane aramasın diyen Şentop, yeni anlaşma sağlanamayan maddelerin ayrı ayrı halkın oyuna sunulabileceğini söyledi.

TBMM Anayasa Uzlaşma Komisyonu’nda başkanlık sisteminin yazımı konusunda yaşanan krizi kimsenin bahane etmemesini isteyen AK Parti Genel Başkan Yardımcısı ve TBMM Anayasa Uzlaşma Komisyon üyesi Mustafa Şentop, “Bizim için birinci hedef anayasa. Hiçbir konuyu anayasa hedefini engelleyecek şekilde getirmeyiz. Kimse masadan kaçmak için bahane aramasın” dedi. Mustafa Şentop, referandumda ana paketin yanında ‘yasama’ ve ‘yürütme’ ile ilgili ayrı ayrı paketlerin de halkın oyuna sunulabileceğini ifade etti. 
Farklı formüller denenebilir 
Şentop, Meclis kulisinde gazetecilerle yaptığı sohbette, CHP ve MHP’nin yasama ve yürütme bölümünün yazımında parlamenter sistem olarak diretmesi, BDP’nin kararını net olarak bildirmemesi, AK Parti’nin de başkanlık sistemine göre yazım yapılmasını istemesinden kaynaklanan sorun konusundaki tavırlarını açıkladı. Şentop, mutabakat olmazsa farklı formüller gündeme gelebileceğini ifade ederek, “Diyelim ki yüzde 80’inde anlaştık, yüzde 20’de anlaşamadık. Bunlar işte başlangıç bölümü ve resmi ideolojiyle ilgili bölümler olabilir. Bu bölümlerle ilgili herkesin önerileri farklı farklı olacaktır” dedi. “Bu bölümle ilgili bir kaç maddede muhtemelen 4 farklı öneri çıkar. Bunları referanduma ayrı paketler halinde sunabiliriz. Bunlarla ilgili kararı millet versin diyebiliriz. Madde madde koyarız, yüzde 50’yi geçen madde kabul edilir. Anayasa yaparken yüzde 5’in dediği olmaz” diyen Şentop, “Başkanlık sistemi de bu pakette olur mu?” sorusuna karşılık şöyle konuştu: 
Kılıçdaroğlu neyseki öğrendi! 
“Sayın Kemal Kılıçdaroğlu bile başkanlık sisteminde parlamentonun kalkacağını sanıyordu, neyse ki öğrenmiş. Biz bu iş biraz bilinsin istiyoruz. Toplumda da temayül oluşmasında yarar var. Bunun için biraz daha erken. Biz bunun tartışılmasını istiyoruz. Genel olarak itiraz yükselmesi sistemin doğru bilinmemesinden kaynaklanıyor. Biz sistemin oldu bitti ile yapılmasından taraftar değiliz. Yani referandum paketine konulacak değil.” 
Birinci hedefimiz yeni anayasa 
Bir soru üzerine birinci hedefin yeni anayasa olduğunun altını çizen Şentop, “Hiç bir konuyu, yeni anayasa hedefini engelleyecek şekilde getirmeyiz. Kimse masadan kaçmak için bahane aramasın” diye konuştu. 
Çiçek: Liderlerle görüşebilirim 
Bu arada Anayasa Uzlaşma Komisyonu’nda AK Parti’nin getirdiği başkanlık sisteminin kırmızı da olsa taslağa yazılıp yazılmayacağı konusu ele alındı. Meclis Başkanı Cemil Çiçek, yetki verilmesi halinde liderlerle görüşebileceğini söyledi. Komisyonun Temel ve Hak Özgürlükler Bölümü’ndeki maddeleri yeniden ele alması kararlaştırılırken, yasama ve yürütme bölümünde hükümet sistemlerine göre farklılık arz etmeyen ortak maddelerin müzakere edilmesi kararlaştırıldı.