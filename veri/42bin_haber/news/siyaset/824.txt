Metiner'den istifa eden CHP'li vekile çağrı
Adalet ve Kalkınma Partisi (AK Parti) Adıyaman Milletvekili Mehmet Metiner, CHP'den istifa eden Adıyaman Milletvekili Salih Fırat'ı bu hareketinden dolayı tebrik ederek, "AK Parti'ye gelmek isterse, kapımız açıktır." dedi. Metiner, CHP İzmir Milletvekili Birgül Ayman Güler'in dün akşam Genel Kurul'da yaptığı konuşmayı ise 'ırkçı' olarak nitelendirdi.
AK Parti Adıyaman Milletvekili Mehmet Metiner, TBMM'de düzenlediği basın toplantısında gazetecilerin sorularını yanıtladı. CHP İzmir Milletvekili Birgül Ayman Güler'in dün Genel Kurul'da yaptığı açıklamaları ile ilgili Metiner, "Güler'in bu yaklaşımı bölücü, ırkçı bir yaklaşımdır. Kürtleri Türkleri eşit olarak görmeyen ırkçı ulusalcı bir yaklaşımı ortaya koymaktadır" diye konuştu. Güler'in bu açıklamalar ile Kürt milletvekillerini de ötekileştirdiğini söyleyen Metiner, "Bizi ötekileştiren CHP zihniyetine şiddetle karşı çıkıyorum. Sayın Güler'i de kınıyorum." dedi. Güler'in sözlerinin MHP sıralarından da alkış aldığını ifade eden Metiner, "Kopan alkış, CHP'nin ulusalcılığı ile MHP'nin milliyetçiliğinin aynı potada birleştiğinin göstergesi." ifadesini kullandı. 

CHP Adıyaman Milletvekili Salih Fırat'ın istifasını da değerlendiren Metiner, "Kendisini kutluyorum. AK Parti'ye katılmak isterse kapımız kendisine ardına kadar açıktır." şeklinde konuştu. Metiner, "Kürt meselesinde mangalda kül bırakmayan Sezgin Tanrıkulu'nun, Ayman Güler'in sözlerine karşı ne diyeceğini merak ediyorum. Irkçı, ulusalcı, faşist kafa yapısına sahip biri için bakalım ne diyeceksin." dedi.