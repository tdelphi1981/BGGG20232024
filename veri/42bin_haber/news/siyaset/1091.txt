'Silahlar bırakıldıktan sonra...'
 
 Bingöl İl Danışma Meclisi Toplantısı’na katıldıktan sonra beraberinde Kalkınma Bakanı Cevdet Yılmaz ile birlikte Elazığ Havalimanı’na gelen Başbakan Yardımcısı Beşir Atalay, çözüm sürecinin en önemli hedefinin silahlarının bırakılması olduğunu belirterek, "Silahlar bırakıldıktan sonra siyaset ortamı bütün sorunları, daha rahat konuşacak ve çözecektir. Bu ülkede terörle varılacak hiçbir şey yok" dedi. 
 Türk Hava Kuvvetleri’ne ait askeri helikopter ile Elazığ Havalimanı’na gelen Başbakan Yardımcısı Beşir Atalay’ı, burada Vali Yardımcısı Tarık Bahadır, Belediye Başkanı Süleyman Selmanoğlu, Emniyet Müdürü Ayhan Buran, AK Parti Elazığ İl Başkanı Mahir Sönmez ile partililer karşıladı.
 
 "GÜNÜ KURTARAN SİYASET YAPMIYORUZ"
 
 Gazetecilerin sorularını yanıtlayan Başbakan Yardımcısı Beşir Atalay, ülke genelinde çözüm sürecine çok ciddi bir psikolojik destek olduğunu belirterek, "Çok olumlu bir atmosfer var ve biz bu atmosferi de iyi değerlendirmeye çalışıyoruz. Şu geçen 10 yıl içinde demokratikleşme adına çok büyük adımlar attık. Türkiye’nin bütün kronik sorunlarına el atıyoruz. Konjonktürel ve günü kurtaran siyaset yapmıyoruz. Gerçekten cesaretli adımlar atıyoruz, riskler alarak o sorunları çözmeye çalışıyoruz" dedi.
 
 "DEVLET DEĞİŞTİ, TÜRKİYE’DE ANLAYIŞ DEĞİŞTİ"
 
 Çözüm sürecinin hedefinin silahların bırakılmasına yönelik olduğunu hatırlatan Atalay, "Silahlar bırakıldıktan sonra siyaset ortamı bütün bu sorunları konuşacak ve çözecektir. Biz ona inanıyoruz. Bu manada toplumda da büyük bir özlem var. Büyük bir susamışlık var. Onun için bütün bölgelerimizde dikkat ederseniz iyi bir destek var. Türkiye’de devlet eskiden yaptığı bazı yanlışları bugün telafi etmek için uğraşıyor. Devlet değişti. Türkiye’de anlayış değişti ve ülkemizin her köşesinde inşallah daha fazla hukuk ve demokrasi hüküm sürecek. Bu çerçevede de bu sorunların çözülmesi için el birliğiyle çalışıyoruz" diye konuştu.
 
 "DAHA DİKKAT EDİLEBİLİNİRDİ"
 
 Ankara’daki ABD Büyükelçiliği’ne düzenlenen saldırı ile ilgili de konuşan Devlet Bakanı ve Başbakan Yardımcısı Beşir Atalay, şunları söyledi:
 
 "Valla son olayın tabi değişik analizleri yapılıyor. Güvenlik birimlerimiz de çalışıyor. Doğrudur o zaman 2001 yılında hastalığı sebebiyle çıkmış. Yani tabi bir sol terör örgütünün de mensubu. Allah tabi rahmet etsin, orada bir güvenlik görevlimizi bir vatandaşımızı kaybettik. Bir gazetecimiz işte yaralı. Ona şifa diliyoruz. Yani yine de ben o günkü olayı doğrusu ’daha dikkat edilebilinirdi’ orada. İnceleniyor o tabi ama bir yandan da hamdolsun yine de hafif atlatılmış bir olay diye de düşünüyorum. Öyle de değerlendiriyorum. Yani ilk anda hemen önlenmesi de, eğer orada vatandaşların konsolosluk işlemleri için geldiği bölümde falan olsaydı, tabi daha çok şeyler olabilirdi. Geçmiş olsun diyorum ama o dediğiniz boyutların hepsi de tabi dikkatle çalışılıyor."
   
 DHA