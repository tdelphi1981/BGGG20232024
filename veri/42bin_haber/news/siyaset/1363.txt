Çevik Bir beni çağırmadı
BÇGnin kurulduğu gizli toplantıyla ilgili 7 emekli paşa daha gözaltına alındı. 6 general için tutuklama talep edilirken Eski Hava Kuvvetleri Komutanı Ergin Celasin Çevik Bir beni o toplantıya davet etmedi dedi. Savcılık serbest bıraktı.

BATI Çalışma Grubu’nun (BÇG) kurulduğu Çevik Bir’in başkanlığındaki 7 Nisan 1997 tarihli gizli toplantıya katılan askerlere yönelik gözaltı dalgası dün de devam etti. TMK 10.Maddeyle Görevli Ankara Cumhuriyet Başsavcılığı’nın talimatı ile aralarında eski Hava Kuvvetleri Komutanı ve eski MGK Genel Sekreteri emekli Orgeneral Ergin Celasin’in de bulunduğu 7 emekli asker gözaltına alındı. Celasin, savcılık sorgusunun ardından serbest bırakıldı. 
6 paşa için tutuklama istendi 
Dün sabah saat 08.00’de emekli Orgeneral Celasin, emekli Tuğgeneral İzzettin Gürdal Ankara’da; emekli Koramiral Aydan Erol, dönemin Genelkurmay İstihbarat Daire Başkanı emekli Tuğamiral İ. Ruhsar Sümer, emekli Tümamiral Mustafa Özbey ve Emekli Tümgeneral Şevket Turan İstanbul’da; emekli Korgeneral Ahmet Atalay Efeer ise İzmir’de gözaltına alındı. Ankara Adliyesi’ne götürülen emekli paşalar, savcılar Mustafa Bilgili ve Kemal Çetin’e ifade verdi. Celasin serbest bırakılırken diğer 6 isim tutuklama istemiyle mahkemeye sevkedildi. 
Emekli Org. Ergin Celasin, 4 saatlik ifadesinde BÇG’nin kurulmasını sağlayan toplantıya katılmadığını söyledi. Gizli toplantının belgesi gösterilen Celasin’in “Belge konusunda bilgim yok. Toplantı yapılmışsa da bilemiyorum, toplantıya davet edilmedim” dediği öğrenildi. Savcıların gösterdiği BÇG teşkilat yapısını gösteren belge ve şemayla ilgili ise Celasin “Belgeyi ilk kez görüyorum” dedi. 
Aczimendiler ve Fadime sorusu 
Savcı Bilgili’nin “Medyada psikolojik harekat malzemesi olarak kullanılan ve başta Aczimendiler olmak üzere Fadime Şahin, Müslüm Gündüz, tarikat ve cemaat haberleri, temiz toplum, aydınlık için bir dakikalık karanlık eylemleri böyle bir çalışmanın ürünü müydü?” sorusu karşısında Celasin, kendisine gösterilen belgenin içeriği konusunda bilgisinin olmadığını söyledi. Celasin, BÇG ve karargahtaki gizli toplantılarla ilgili kendisine gösterilen belge ve yöneltilen soruların hepsine bilgisi olmadığı ve belgeleri ilk kez gördüğü cevabını verdi. 
Andıç belgesindeki imza benim 
Celasin’e, altında imzası bulunan ve Ağustos 1998 tarihli, YÖK’te başörtüsü sorunu konulu 9 sayfalık ‘andıç’ı kabul etti. Belgenin MGK Genel Sekreteri olduğu dönemde kendisinin talimatı olmadan düzenlenen bir belge olduğunu anlattı. 
O BELGE 31 ARALIK’TA GELMİŞ 
SAVCILIKÇA serbest kalan Orgeneral Ergin Celasin’in avukatı Erol Aras, “Genelkurmay 31 Aralık itibarıyla bir belge göndermiş. ‘Yeni belge göndermedik’ diyorlar. Önceden gönderdiği belgeler var. O belgede de daha öncekilerden başka, imzalı bir şey yok. BÇG ile ilgili bir çalışmadan söz ediliyor. Hava Kuvvetleri Komutanımızla ilgili, herhangi bir toplantıya katıldığına dair bir iddia yoktu” dedi. 
Mektupta şok iddialar vardı 
MECLİS Darbeleri Araştırma Komisyonu’na MİT tarafından gönderilen ve bir Özel Kuvvetler mensubu tarafından yazıldığı öne sürülen isimsiz ihbar mektuplarında Özel Kuvvetler’deki ‘Künyesizler’ isimli bir grubun infazlar yaptığı iddia edilmişti. Mektupta, ÖKK içindeki bir yapının hükümete karşı eylekm planları yaptığı, bazı hükümet üyelerine suikast planladığı, Başbakan ve Cumhurbaşkanı’nın eşini yıpratmak için yayınlar yaptırdığı, darbeye zemin hazırlamak için Boğaz Köprüleri gibi yerleri bombalama planları yaptığı iddia edilmişti.