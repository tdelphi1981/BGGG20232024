'AB'ye yük olacak değil yük alacak bir ülkeyiz'
 
 Başbakan Erdoğan, "Avrupa’daki vizyon sahibi dostlarımız Türkiye’deki bu istikrarlı büyümeyi görüyor. Türkiye ile iş yapan kazanır. Bugün de kazanır yarın da kazanır" dedi.
 
 Başbakan Recep Tayyip Erdoğan Türkiye Slovakya iş forumunda yaptığı konuşmada, "Türkiye ve Slovakya, ekonomi, ticaret ve ulaştırma alanında ülkelerimiz arasındaki ilişkileri geliştireceğiz. 10 yılda 15 bin kilometre yol yapacağız dedik. Duble yol denilen yol yapımına gireceğiz dedik. Eğer yolunuz ve suyunuz yoksa medeniyim diyemezsiniz, yeni tabirle çağdaşım diyemezsiniz. 10 yılda Türkiye genelinde 16 bin kilometre yol inşa ettik. 15 bin hedefini yakaladıktan sonra hemen yeni bir hedef koyduk. Şu anda hemen hemen 74 vilayetimiz bölünmüş yollarla birbirlerine bağlandı. Şehir merkezlerinden ilçelerine de duble yollar yapmaya başladık. Hızlı treni Türkiye’ye getirdik. Bizden önce böyle birşey yoktu" dedi.
 
 Başbakan Erdoğan, İstanbul’a otel yetiştiremediklerini belirterek, "Turist gelecek; Yola, hava ulaşımına ihtiyaç var. Bunlar yoksa turist gelmez. Heralde safari yapacak değil bunlar tabi ayrı bir şey. Göreve geldiğimizde Türkiye’nin çektiği turist sayısı 13 milyondu. Bu rakam 32 milyona geldi. İstanbul’da otel yetiştiremiyoruz, full çalışıyor. Daha önce sadece 4-6 ay çalışan illerimiz vardı şimdi 12 ay çalışır hale geldiler" diye konuştu.
 
 Türk müteahhitlerin yurt dışındaki çalışmalarına da değinen Başbakan Erdoğan, "Müteahhitlerimiz yurtdışında bir çok yollar yaptılar, yapıyorlar. Dünya müteahhitlik sektöründe 225 firma sıralamasında Çin’den sonra Türkiye firmaları ikinci sırada. Slovakya’nın nükleer enerji konusundaki deneyimlerinden de yararlanacağız" dedi.
 
 GÜNEY KIBRIS’IN AB’YE ALINMASI İDEOLOJİKTİR
 
 Ahte vefa ilkelerinin ayaklar altına alındığı söyleyen Başbakan Erdoğan, "2005 yılında AB ile başlayan müzakereler ne yazık ki AB’nin önümüze çıkardığı yapay engellerle karşılaştı. AB ahde vefa ilkelerini ayaklar altına aldı. Güney Kıbrıs’ı AB üyeliğine aldı. Güney Kıbrıs’ın AB’ye alınmasının AB müktesebatı ile yakından uzaktan alakası yoktur. Olay tamamen ideolojiktir. 
 
 Kuzey Kıbrıs Annan Planı’na evet dedi, Güney Kıbrıs hayır dedi. Güney Kıbrıs’ı mükafat olarak AB’ye aldılar. Şu anda dünyada Kıbrıs diye bir devlet yoktur. Güney Kıbrıs Rum Yönetimi vardır. Niye yoktur çünkü arasından yeşil hattın geçtiği bir yere siz Kıbrıs diyebilir misiniz. Güney’de ayrı bir yapılanma var, Kuzey’de ayrı bir yapılanma var. Herkes tanımamış olabilir, ama Türkiye Kuzey Kıbrıs’ı tanıyor. Biz AB’ye yük olacak değil yük alacak bir ülkeyiz. Bir yandan IMF’ye borcumuzu kapatırken bir yandan IMF’ye 5 milyon dolar borç vermek için müzakereleri sürdürüyoruz" dedi.
 
 21 ŞEHİDİMİZİN KABRİNE ULAŞILDI, KABİR YAPILACAK
 
 Başbakan Erdoğan yurtdışında da şehitlerimizin bulunduğunu söyleyerek, "Bizim buralarda şehitlerimiz var, 21 şehidimizin kabrine ulaşıldı onlara kabir yapılsın istiyoruz. Kendileri talimatı verdi en kısa sürede burada bir şehitlik yapılacak" dedi.
 
 Türkiye ile iş yapan kazanır diyen Başbakan Erdoğan sözlerini şöyle tamamladı: "Avrupa’daki vizyon sahibi dostlarımız Türkiye’deki bu istikrarlı büyümeyi görüyor. Biz önümüze çıkarılan tüm yapay engellere rağmen yürüyüşümüzü sürdüreceğiz. Türkiye ile iş yapan kazanır. Bugün de kazanır, yarın da kazanır."
 
 Tahsin GÜNER/ BRATİSLAVA, (DHA) 
  