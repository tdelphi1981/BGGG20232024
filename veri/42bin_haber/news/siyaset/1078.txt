TBMM Adalet Komisyon Başkanvekili Köylü: Yasa çıkmazsa kara listeye girebiliriz
Terörün Finansması Yasa tasarısıyla ilgili eleştirilere tek tek cevap veren Köylü, tasarının kabul edilmesinin ardından Türkiyenin BMye yapacağı ilk başvurunun, Roj TVye akan paranın durdurulmasıyla ilgili olacağını söyledi. 22 Şubata kadar yasanın çıkması gerektiğini anlattı.

TERÖRÜN Finansmanı Yasa Tasarısı’nın hazırlanmasında alt komisyon başkanlığı yapan TBMM Adalet Komisyon Başkanvekili ve Ak Parti Kastamonu Milletvekili Hakkı Köylü, yasanın 21 Şubat’a kadar çıkmaması halinde Türkiye’nin Kuzey Kore ve İran’da olduğu gibi BM üyesi ülkeler tarafından kara listeye alınacağı endişeleri bulunduğunu söyledi. Tasarıya dönük eleştirilerin yersiz olduğunu söyleyen Köylü, eleştirileri tek tek cevapladı. 
Endişelere tek tek cevap verdi 
“BM’de güçlü olan ülke kararı aldırıp uygulattırır” endişeleri hatırlatılan Köylü, “Böyle bir şey söz konusu olamaz. BM Güvenlik Konseyi’ne üye 15 ülke var. Kararlar oybirliğiyle çıkıyor. Oybirliğiyle çıkan kararı bütün dünya ülkeleri uyguluyor. İsterse Bakanlar Kurulu uygulamayabilir. Ama o durumda da başka sorunlar çıkabilir” dedi. 
“Yasa çıkmadığı takdirde Türkiye’nin kara listeye alınmasının söz konusu olup olmadığı” sorusuna da Köylü, “Türkiye’de malvarlığının dondurulmasına ilişkin yasa yoktu. Bu yasayla boşluk doldurulmuş olacak. AB’de kara listeye alınacaksa o taktirde ekonomik sıkıntılar oluyor. İş alemi kara listedeki ülkelere Avrupa bankalarında kendilerine kredi vermeyeceğini söylüyorlardı. 22 Şubat’a kadar yasanın çıkması gerekiyor. Şu anda kara listede Kuzey Kore ve İran var” diye konuştu. 
Çeçenistan’a giden yardımlar 
Çeçenistan’a ve başka ülkelere yapılan yardımlar ile Fethullah Gülen’e ait şirketlere el konabileceği iddiaları için de Köylü “BM isterse karar alabilir. Ama şimdiye kadar bu yönde alınmış bir karar yok. Korkulacak bir şey yok. Tam teminat oluşması için AB Komisyonu’na Türkiye’nin girmesini istiyoruz. Bu komisyonda Avrupa haricinde ABD ve İsrail var. Türkiye de komisyona üye olmak istiyor. Oradan çıkan kararların uygulanması isteme yönünde çalışmamız var” dedi. 
İlk hedef Roj TV olacak 
“Türkiye yasayla birlikte PKK’nın Avrupa’daki malvarlıklarının dondurulmasını isteyebilecek mi? Karşılıklılık ilkesi gözetilecek değil mi?” sorusuna Hakkı Köylü “PKK şu anda en fazla Avrupa ülkelerinde faaliyet gösteriyor. Yardım topluyor. Yazıyla bu yönde işlem yapılmasını isteyeceğiz. Karşılıklılık ilkesi koyduk. Memnun olmayabilirler. Taleplere karşılık verirlerse PKK’ya şimdiye kadar destek veren İngiltere, Almanya gibi ülkeler de uymak durumunda kalacak. Yine Belçika’dan yayın yapan ROJ TV’ye PKK’nın sağladığı finansın kesilmesi istenecek”  cevabı verdi. 
Biz de ‘malvarlıklarını dondurun’ diyeceğiz 
YENİ düzenlemeyle Türkiye’nin de teröre finansman sağlayan kişi ya da kuruluşların malvarlığının dondurulması talebinde bulunabileceğini belirten Hakkı Köylü, “Teröre finans sağlama şüphesi varsa malvarlığını dondurun denilecek. Bu talep 7 kişilik komisyonda görüşülecek. İnceleme, araştırma yapacak. Niye isteniyor. Deliller istenecek. Karşı taraftan gelen deliller doğrultusunda dondurulmasına karar verebilecek. En az 5 kişinin oy birliğiyle çıkacak karar. Bakanlar Kurulu sonra kararı inceleyecek. İdarenin incelemesi bir avantaj. İdare siyasi olarak değerlendirebilir. Mahkeme siyasi yanına bakmaz” diye konuştu. Malvarlığı dondurulan kişilerin itiraz hakkı olup olmayacağı sorulan Köylü, “Kişilerin malvarlığı Türkiye’deyse CMK uygulanacak. Finans sağlıyorsa Cumhuriyet savcılığına bildirecek. Mahkemeler de tedbir kararı alacak” dedi. 
Mal varlığı nasıl dondurulacak? 
TERÖRE destek verenlerin mal varlıklarına nasıl el konulacağını anlatan Adalet Komisyonu Başkanvekili Hakkı Köylü, “Teröre dolaylı veya doğrudan finansman sağlayan kişiler hakkında Türkiye’deki mevcut yasal hükümler ve cezai müeyyide zaten var. Ancak teröre finansman sağlanması terörle mücadelede ayrı bir suç olarak düzenlenmiş. Terörle Mücadele Kanunu’nun 8.maddesi hükümleri buraya alınmıştır. İkincisi konunun özü teröre finansman sağlayan kişilerin malvarlığının dondurulması. Kanunun en büyük getirisi bu. Türkiye’nin uyguladığı kanun var. BM kararları var. Sözleşmelere göre terör örgütü kabul edilebilen kişi ve kişilerle fon sağlanırsa fon sağlamaktan dolayı şüphe oluşturanlara BM inceleme yapıyor. BM bünyesindeki komite kararını BM Güvenlik Konseyi inceliyor. Bütün ülkelere karar gönderiliyor. Malvarlığı donduruluyor. Türkiye zaten uyguluyor. Ancak Bakanlar Kurulu kararı çıkararak buna uyuluyordu. Bakanlar Kurulu kararıyla malvarlığı dondurulan kişiler listeden çıkarılıyordu” dedi.