'Bakanlıklar kalıcı değil, geçici'
 
 Başbakan Recep Tayyip Erdoğan, yaptığı kabine revizyonunun ardından ilk kez konuştu.
 
 Şu sıralar katıldığı bir televizyon programında gündeme ilişkin değerlendirmelerde bulunan Erdoğan, "Olumsuz bir yaklaşık tarzı olarak değerlendirilmemeli, bakanlıklar kalıcı değil geçicidir" dedi.
 
 Erdoğan'ın konuşmasından satırbaşları şöyle: 
 
 ''Kabineler göreve başladığından sonra ilanihaye görev yapar diye bir kayıt yok. Süreç içerisinde gerçekten zaman zaman bir meslekte bakıyorsunuz zayıflama oluyor, bir performans düşüşü oluyor.
 
 Zaman zaman bakıyorsunuz toplumla olan ilişkilerde bazı sıkıntılar yaşıyoruz. Tabii bizim de gerçekten sorumluluk mevkisinde olan bir başbakan olarak, kabinede eğer değişimi gerektiren bir şeyi yakalıyorsanız, sevk-i idareci olarak da bunu yapmak zorundasınız.
 
 Bu hiçbir zaman arkadaşlarımdan farklı noktada, Allah göstermesin, olumsuz yaklaşım tarzı olarak değerlendirilmemeli. Onlar ellerinden gelen bütün gayreti ortaya koydular.
 
 Örneğin Sağlık Bakanımız uzun yıllar bu görevi başarıyla sürdürdü. Milli Eğitim'de Ömer Bey'le başladığımız 4+4+4 dediğimiz bir süreci Nabi bey ile sürdüreceğiz.
 
 Kültür ve Turizmi birleştirdik. Sebebi kültür turizmini artırmaktı. Bunu kültür ve sağlık turizmiyle de birleştirdik. 2012'de 32 milyonla patladı. Biz bunu tabii yeterli bulmuyoruz. Turizm daha da iyi bir noktaya gidecek. İstanbul'a otel yetiştiremiyoruz. Antalya'da şimdi dört mevsim turist görebilirsiniz.
 
 İçişleri Bakanımız da aynı gayreti gösterdi. Ama bir değişim olması, bakanların kalıcı değil geçici olduğuna inanan bir partiyiz. Bu arkadaşlarla farklı bir süreci başlatacağız, bazı değişimler şart."
 
 FREN DEĞİL GAZ
 
 Başbakan ekonomideki fren-gaz tartışmalarına da değindi. Frene basma taraftarı olmadığını söyleyen Erdoğan, şunları kaydetti:
 
 ''Çok daha süratli gitmemiz lazım, vaktimiz dar. Türkiye'nin ayağa kalkmasında, şu anda biz güçlüysek, bunu özellikle vurguluyorum. Biz yatırımda, bazı arkadaşlar yatırımda frene basmak falan diyor. Frene basmadık, esasen ben bir başbakan olarak asla frene basılmasına taraftar değilim. Dikkatli gideriz, dozunda gideriz ama aralıksız devam etmek durumundayız.'' 
 
 ŞANGAY BEŞLİSİ'NE ALIN AB'Yİ UNUTALIM
 
 'AB üyelik sürecini unutmak diye bir şeyin söz konusu olmadığını' dile getiren Erdoğan, Avrupa Birliği Bakanı ve Başmüzakereci Egemen Bağış'ın her bakanlar kurulu toplantısında AB ile ilgili sunumu yaptığını söyledi.
 
 Rusya Devlet Başkanı Vladimir Putin'in zaman zaman "AB'de ne işiniz var?" şeklinde kendisine takıldığını söyleyen Erdoğan, ''Putin'e bizi Şangay Beşlisi'ne alın, AB'yi unutalım dedim'' dedi. 
 
 NTV