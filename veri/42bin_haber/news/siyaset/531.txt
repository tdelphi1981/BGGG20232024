CHP'den Çelik'e istifa çağrısı
CHP Samsun Milletvekili Kalkavan, Bakan Faruk Çelik'i istifaya çağırdı.
 CHP Samsun Milletvekili İhsan Kalkavan, Gökçeçakmak Barajı’nda ölen güvenlik görevlileri, Zonguldak’ta ölen maden işçileri, Eti Bakır işletmelerinde ölen işçilerin sorumlusunun Çalışma ve Sosyal Güvenlik Bakanı Faruk Çelik olduğunu iddia ederek, “İstifa etmesinin onun için onurlu bir olay olacağını iddia ediyorum” dedi.
 CHP Samsun Milletvekili İhsan Kalkavan, TBMM’de düzenlediği basın toplantısında son günlerde yaşanan iş kazalarını değerlendirerek şöyle dedi:
 “Türkiye dünyanın 16. büyük ekonomisi diye gerine gerine anlatıyor hükümetimiz ama aynı esnada kendi eliyle de her gün kendi insanlarını öldürmeye devam ediyor. Gerekli alt yapı kurulmaz, önlemler alınmaz ve kar odakları değil insan hayatı merkez alınmazsa  maalesef bu tablonun dün Gökçeçakmak Barajında ölen güvenlik görevlilerinin önceki gün Zonguldak’ta ölen maden işçilerinin ya da Eti Bakır işletmelerinde ölen işçilerimizin sorumlusu Çalışma Bakanlığı ve bakanın kendisidir. Eğer bir Avrupa ülkesinde bunlar yaşansaydı o bakan o koltukta oturamazdı. Çalışma Bakanı’na çağrıda bulunuyorum. İstifa etmesinin onun için onurlu bir olay olacağını iddia ediyorum.”
 ANKA
  