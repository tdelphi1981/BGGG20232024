'Hükümet, İsrail ile işbirliği mi yapıyor?'
 
  Sosyalist Enternasyonal'in Portekiz'in Cascais kentinde düzenlediği kongre toplantısına katılan CHP Genel Başkanı Kemal Kılıçdaroğlu, gündemdeki konuları değerlendirdi.
 
 Kılıçdaroğlu, ''Şangay 5'lisine girelim şeklindeki bir öneriyi ben tutarlı ve sağlıklı bulmuyorum'' diyerek, ''Biz yönümüzü Doğu'ya değil Batı'ya çevirmiş bir toplumuz. Üstelik bu hedefimiz yeni değil. 1071'den beri bizim hedefimiz Batı'ya doğrudur. Batı derken biz bir coğrafyayı değil, çağdaşlığı, uygarlığı kastediyoruz. Bu bağlamda Tolstoy Batılıdır'' dedi. Avrupa Birliği (AB) projesiyle, ''Batı'nın özgürlük, demokrasi anlayışını alıp, kendi kültürümüzle yoğurmayı kastettiklerini'' söyleyen Kılıçdaroğlu, ''Daha sağlıklı, tutarlı, özgüveni olan bir demokrasiyi ayağa kaldırmamız ve yaşatmamız için bunlar gerekiyor. Biz AB'yi bir çağdaşlama projesi olarak görüyoruz. Türkiye'de her siyasal iktidar, dönem veya görüşü ne olursa olsun AB projesini destekledi'' ifadelerini kullandı.
 
 CHP lideri, AB projesine tam destek vermelerine rağmen AB'nin bu zamana kadar Türkiye'ye karşı gösterdiği tavrın olumlu olmadığına değinerek şunları kaydetti: 
 
 'Bizim bir haklılığımız var. AB bizi oyalıyor, başka ülkelere koymadığı koşulları bizim için koymaya başladı. Bunlar bizi rahatsız ediyor ve doğru bulmuyoruz. Bu hükümetin yaptığı en büyük yanlışlık AB ile müzakere sürecinde imzaladığı anlaşmalardır. Şimdi onların gereğini yapın diyorlar. İktidar hayır yapmayacağım diyor. Sormamız gereken soru şu; AB'den şikayet eden AKP hükümeti, Sayın Recep Tayyip Erdoğan o anlaşmaların altına neden imza attı Hangi gerekçe ile imza attı Bunların ileride kendisine sorulacağını bilmiyor muydu Siz bir devletsiniz, bir imza atarsanız gereğini yapacaksınız.''
 
 Kılıçdaroğlu, İsrail'in Suriye'deki bazı hedeflere hava saldırısı düzenlemesi sonrasında yaşanan gelişmeleri de değerlendirerek, şunları söyledi:
 
 ''Biz Ortadoğu'da öteden beri barışı savunan bir ülkeyiz. Kendi komşularımız ile barış içinde yaşamak istiyoruz. Bu süreci sabote eden AKP hükümetidir. Düne kadar Esad'a kardeşim diyordu. Beraber tatiller yaptılar. Beraber futbol maçlarını izlediler. Karşılıklı ziyaretler oldu. Ne oldu da birden bire Esad bir numaralı düşman oldu Hangi gerekçe ile bir numaralı düşman oldu Bu yeterince sorgulanmadı. İsrail ile ilişkilerimiz Mavi Marmara olayı dolayısıyla bozuldu.
 
 'NE OLUYOR SURİYE'DE?'
 
 Şimdi İsrail Suriye'yi vurdu. Hükümetten bir ses var mı? Hayır. Hükümetin görüşü ne belli değil. Hükümet, İsrail ile beraber mi hareket etti Suriye'yi vurma konusunda işbirliği mi yapıyorlar Yabancı gazetelerden öğreniyoruz. İsrail, Suriye'yi vurmadan önce Türkiye'ye de haber vermiş deniliyor. Eğer olay böyle ise daha da vahim bir sürecin içerisindeyiz. Bu, hükümet halkı kandırıyor demektir. Kamuoyu önünde İsrail ile düşman görünüyorum, perdenin altında da kolkola vermişiz. Suriye'ye karşı işbirliği yapıyoruz demektir. Bu tabloyu, Dışişleri Bakanı mı olur, Başbakan mı olur çıkıp kamuoyuna bütün ayrıntıları ile açıklamak zorundadır. Ne oluyor Suriye'de? Ne oluyor İsrail'de? Ve ne oluyor Türkiye'de? Hükümet neden bir tepki göstermiyor ''
 
 'DOĞRU BİLGİ VERMİYORLAR'
 
 Türkiye'ye konuşlandırılan Patroit füzelerinin hangi ülkeye karşı yerleştirildiğinin halen bilinmediğini savunan CHP lideri, ''Türkiye'ye yerleştirilen füzeler Suriye için mi? Yoksa İran ve İsrail için mi? Kürecik için mi, İsrail için mi? Halkı kandırıyorlar. Doğru bilgi vermiyorlar. Geldiğimiz konum itibariyle ben halka doğru bilgi verilmediğine inanıyorum'' ifadelerini kullandı.
 
 AA