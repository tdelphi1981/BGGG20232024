BDP'li başkandan oğluna şok talimat
DİYARBAKIR'da PKK'nın gizli şehir yapılanması Kürdistan Topluluklar Birliği Türkiye Meclisi (KCK/TM) davasında, sanıklarından Batman eski Belediye Başkanı Hüseyin Kalkan'a ait deliller okundu. Telefon dinlemelerine takılan Kalkan'ın oğluyla yaptığı bir görüşmede, "Oğlum okula git Apo'cu ol" dediği dikkat çekti. Kalkan, çocuğunun engelli olduğunu belirterek, "Bu çocuğun gönlünü almak için yapılmış bir görüşmeydi" dedi. Dinleme kayıtlarına göre KCK, Kalkan'dan özeleştiri yapmasını isteyerek sorgulamış.
Diyarbakır 6'ıncı Ağır Ceza Mahkemesi'nde görülen KCK/TM davasının bugünkü oturumuna aralarında Hatip Dicle'nin de bulunduğu 108 tutuklu sanıktan 75'i raporlu oldukları gerekçesiyle katılmadı. 175 sanığın yargılandığı dava, sanıklardan Batman eski Belediye Başkanı Hüseyin Kalkan'a ilişkin delillerin okunması ile başladı. Hakkındaki deliller okunan Kalkan, sorulara Kürtçe cevap verince 20 saniye sonra mikrofonu kapatıldı. Kalkan'ın Kürtçe yaptığı savunma avukatı Hayrettin Güzel tarafından Türkçe'ye tercüme edildi.

Delil ikamesi sırasında Batman eski Belediye Başkanı Hüseyin Kalkan'ın oğlu Muhammet ile yaptığı ve telefon dinlemelerine takılan bir konuşması da okundu. Kalkan'ın kendisini arayarak, "Okula gidiyorum" diyen oğlu Muhammet'e, "Okula git, Apo'cu ol" dediği dikkat çekti. 

OĞLUM ENGELLİYDİ

Telefon konuşmasıyla ilgili Kürtçe savunma yapan Hüseyin Kalkan, "Telefonla görüştüğüm oğlum Muhammet o zamanlar 9 yaşında ve spastik hastasıydı. Gönlü hoş olsun diye kayıt etmeden okula gönderiyorduk. Bu çocuğun gönlünü almak için yapılmış bir görüşmeydi. Herhangi bir art niyet yoktu. Zaten telefon konuşmasının sonunda da gülüyordum" dedi.

Telefon konuşmasıyla ilgili söz alan Kalkan'ın avukatı Hayrettin Güzel ise, "Bu çok acı verici bir durum. Görüştüğü kişi yüzde 85 özürlü olan spastik bir çocuktur. Çocuğun gönlünü almak için yapılmış bir görüşmedir. Bu görüşmenin delil olarak okunması acı verici ve skandaldır. Bu görüşmenin iddianameden çıkarılması gerekiyor. Biz bununla ilgili daha önce başvurmuştuk. Bu özel hayatın gizliliğini ihlaldir" dedi.

29 EKİM TÖRENLERİNE KATILMAYIN

Deliller arasında KCK davası sanıklarından Çimen Işık'ın Başkan Hüseyin Kalkan ile yaptığı bir görüşmeye de yer verildi. Işık'ın konuşmada Hüseyin Kalkan'dan Diyarbakır'da yapılan bir oturma eylemine katılması ve 2008 yılında yapılan 29 Ekim Cumhuriyet Bayramı törenlerine katılmamasını söylediği görüldü. Konuşmayla ilgili savunması alınan Kalkan, "İstersem oturma eylemi için Batman'dan Diyarbakır'a kadar yaya olarak gelirim diye espri yaptım. O dönem Başbakan'ın BDP'yi tanımadığı yönünde bir demeci vardı. Parti olarak bu şekilde alınmış bir karar vardı. Başbakan'ın demeci nedeniyle BDP'nin genel kararı olduğu için Belediye Başkanı olarak törenlere katılmadık" dedi.

"ÜNİVERSİTE KURULMASI İÇİN NEDEN YARDIM EDİYOR?"

Hüseyin Kalkan ile ilgili olarak Diyarbakır'da bulunan BDP Yerel Yönetimler Bürosu'nun ortam dinleme kayıtları da okundu. 16 Mayıs 2008 tarihinde Zöhre Bozacı, Hüseyin Aydın ve Mehmet Abbasoğlu arasında geçen ve teknik takibe takılan konuşmalarda Batman Valiliği'nin Batman Üniversitesi kurulması için bir kampanya başlattığı belirtildi. Konuşmalarda Kalkan'ın bu kampanya dahilinde 10 bin bilet satarak 35 bin TL parayı Valiliğe aktardığı belirtildi. Konuşma kayıtlarında bir kişinin, "Bu paralar Kürdistan dağlarına bomba olarak atılıyor. Bu parayı toplamak Hüseyin Kalkan'ın işi mi? Neden bu işe karışıyor? Neden Üniversite kurulması için yardım ediyor?" dediği dikkat çekti. 


Konuşma kaydıyla ilgili savunması alınan Kalkan, "Bu benim gıyabımda yapılan bir konuşma. Beni ilgilendirmiyor. Batman Valiliği, Üniversite Vakfı ve Belediye olarak üniversite yapılması için piyango yaptık. Bu suç mu?" dedi.

"BELEDİYE BAŞKANI'NI DEVRE DIŞI BIRAKALIM"

Diyarbakır'da bulunan Yerel Yönetimler Bürosu'nda sanıklardan Çimen Işık'ın ortam dinlemelerine takılan Hüseyin Kalkan ile ilgili bir konuşması da mahkemede okundu. Konuşmada Çimen Işık'ın, "Belediye Başkanı'nı devre dışı bırakalım. Bizim bir arkadaşımız oraya gitsin. Bütün alım- satımları durduralım. Eşbaşkanlara da bu durumu bildirelim. Hüseyin Kalkan'ı çağıracak ve bu durumu tebliğ edeceğiz. Temizlik İşleri Müdürü'nü istifa ettireceğiz" dedi. Hüseyin Kalkan, konuşmanın arkasından yapıldığını ve bilgisi olmadığını söyledi.

"KENDİNİ GÖZDEN GEÇİR"

Ortam dinlemesi kayıtlarında KCK'nın yöneticilerinden olduğu iddia edilen Nadir Yıldırım'ın Hüseyin Kalkan ile yaptığı bir görüşme de yer aldı. Dosyada bulunan kayıtlarda Nadir Yıldırım'ın Hüseyin Kalkan'a yönelik olarak, "2000'deki Hüseyin Kalkan ile şimdiki arasında fark var. Hiç kendini sorguladın mı? Eskiden işleri örgütü esas alarak yapıyordun. Kendini gözden geçir ve örgütle yeni bir hukuk oluştur. Hepimiz özeleştiri verdik. 30 yıllık Apo'cu arkadaşlar bile özeleştiri verdi. Bu senin için bir şanstır" dediği belirtildi. 

İddianamenin görüşmeyle ilgili değerlendirmesinde, Hüseyin Kalkan'ın KCK yöneticileri Nadir Yıldırım, Hüseyin Yılmaz ve Turan Genç tarafından yolsuzluk yaptığı gerekçesiyle sorgulandığı iddia edildi. 

Görüşmeyle ilgili savunma yapan Kalkan, "Beni sevmeyenler seçim komisyonuna şikayet etmiş. Görüştüklerim parti meclis üyesi ve yerel yönetim komisyonu üyesidir. Batman'dan gelen şikayetler üzerine yapılmış görüşmelerdir" dedi.