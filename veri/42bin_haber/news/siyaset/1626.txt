Balyozu 3 savcı inceleyecek
323 sanığın 20 ila 13 yıl arasında değişen hapis cezası aldığı Balyoz Planı davasının temyiz incelemesi özel yaptırılan Kozmik Odada, Yargıtay Başsavcılığının görevlendirdiği 3 savcı tarafından yapılacak.

ARALARINDA emekli Oramiral Özden Örnek ile emekli orgeneraller İbrahim Fırtına ve Çetin Doğan’ın da bulunduğu 365 sanıklı Balyoz Darbe Planı dava dosyası temyiz için Yargıtay Cumhuriyet Başsavcılığı’nın 3 savcıyı görevlendirmesi planlanıyor. İstanbul 10. Ağır Ceza Mahkemesi’nce 21 Eylül 2012’de karara bağlanan Balyoz Planı davasının dosyası, temyiz incelemesinin yapılacağı Yargıtay Cumhuriyet Başsavcılığı’na gönderildi. Bin 45 klasörden oluşan dava dosyasıyla ilgili tebliğnamenin hazırlanması için 3 savcının görevlendirilmesi planlanıyor. Savcılar, kapsamlı davaların temyiz incelemesinin daha güvenli hazırlanması için oluşturulan ‘kozmik’ odada çalışacak. 
Dosyaya öncelik verilecek 
Balyoz Darbe Planı davası kapsamında tutuklular bulunduğu için dosyaya öncelik verilecek. Savcılar, hazırladıkları tebliğnameyi davaya bakacak Yargıtay 9. Ceza Dairesi’ne gönderecek. Başsavcılığın tebliğnamesinin bağlayıcı niteliği bulunmuyor. Daire, tebliğname geldikten sonra dosyayı incelemeye başlayacak. Davanın duruşmalı görülmesi istendiği için Yargıtay 9. Ceza Dairesi, duruşma isteyen sanıklar yönünden duruşma yaparak karar verecek. İstanbul 10. Ağır Ceza Mahkemesi, 21 aylık yargı sürecinin ardından 365 sanıktan 323’üne ceza vermiş, 39 sanık beraat ederken, firarda ve hasta olan 3 sanığın dosyası ayrılmıştı. Davada 2 smanık 20’şer yıl, 78 sanık 18’er yıl, 214 sanık 16’şar yıl, 28 sanık da 13 yıl 4 ay hapis cezasına çarptırılmıştı.