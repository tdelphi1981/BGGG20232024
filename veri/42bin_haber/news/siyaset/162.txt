CHP'li kadın vekillerden Arınç'a tepki
CHP'li kadın milletvekilleri, CHP Grup Başkanvekili Muharrem İnce ile TBMM Genel Kurulu'nda tartışan Başbakan Yardımcısı Bülent Arınç'ı kınadı 
 CHP’li kadın milletvekilleri adına yazılı bir açıklama yapan Grup Başkanvekili Emine Ülker Tarhan, Başbakan Yardımcısı Bülent Arınç’ın, CHP Grup Başkanvekili Muharrem İnce ile ilgili ortaya attığı "çirkin iddialar" üzerine açıklama yapma zorunluluğu doğduğunu belirterek, şunları ifade etti: 
 "Suçluluk psikolojisi ile ve üste çıkabilmek kaygısıyla düzeyi de düşürerek Grup Başkanvekili arkadaşımız sayın Muharrem İnce’yi susturmak için itham etmesi aslında kendisine yakışandır. 
 Son zamanlarda uyguladıkları politikaların başarısızlığı karşısında acze düşen AKP iktidarı ve Arınç, ’Denize düşen yılana sarılır’ mantığıyla, asılsız iddialardan medet umar ve kendi bilinç altını ortaya koyar hale gelmiştir. 
 TBMM’nin kadın Başkanvekili sayın Güldal Mumcu’nun odasını basabilecek nitelikteki bir kişiden bizim alacağımız herhangi bir hayat dersi bulunmamaktadır. 
 Bülent Arınç’ın kendisine yöneltilmiş iddiaları yanıtlamak yerine, başa çıkamadığı durumlarda köşeye sıkışma aczi ile sağa sola saldırmasını, suçluluk duygusuna bağlıyor, CHP’nin kadın milletvekilleri olarak yasama görevi yapmaya geldiğimiz TBMM’de düzeyi bu derece düşüren bir milletvekili olmasından utanç duyuyoruz. Bu olay siyasetin nasıl dejenere edilebileceğinin de bir göstergesi olmuştur. 
 Bu seviyesizliğe kadın kimliğinin alet edilmesi de ayrı bir vahamettir. Kadına yönelik bakış açısı ve kadınlarla ilgili cinsiyetçi yaklaşımları malum olan bu zatın, kadın milletvekillerinin nerede oturup oturmayacağına ilişkin yorumları ile Grup Başkanvekilimiz sayın Muharrem İnce’ye yönelik saldırısını şiddetle kınıyoruz." 
 >> ARINÇ NE DEMİŞTİ?