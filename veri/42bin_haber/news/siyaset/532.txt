'Ülkenin bütünlüğü herşeyden önemli'
CHP'li Tekin: Ülkenin bütünlüğü, her siyasi partiden daha önemlidir.
 CHP Genel Başkan Yardımcısı Gürsel Tekin, yapılan bir ankette "CHP’lilerin İmralı sürecini AK Partililerden daha fazla desteklediği" yönünde çıkan sonucu değerlendirdi. Tekin, "Ciddi işler oya tahvil edilecek işler değildir. Ülkenin bütünlüğü her siyasi partiden daha önemlidir." dedi.
  Gürsel Tekin, Bursa Esnaf ve Sanatkarlar Odaları Birliği (BESOB) Başkanı Arif Tak’ı ziyaret itti. Esnafın önemine değinerek alışveriş merkezlerinin(AVM) zararlarına dikkat çeken Tekin, esnafın zor durumda olduğunu vurguladı. Ankara'da AVM yasasının derhal çıkması için çalışacaklarını belirten Tekin, şöyle konuştu: "Neredeyse 6 ayda bir AVM planı yapıldığını görüyorsunuz. Hükümete de bize de önemli bakalar var Bursa'da, sayın Arınç, sayın Çelik'e de baskı oluşturmalısınız. Bu yasanın mutlaka çıkması lazım."^
 "BİZ ÜLKENİN BİRLİĞİNİ TAAHHÜT EDİYORUZ"
 Gazetecilerin sorularını da cevaplayan Tekin, Başbakan Recep Tayyip Erdoğan’ın, teröristbaşı Öcalan’a radyo yerine televizyon verilmesi talimatı verdiği yönündeki iddiaların sorulması üzerine, şunları söyledi: "Sorun çok ciddi. 30 yıldır kanayan bir yaradır. Bunun her gün böyle konuşulması, özellikle iktidar yetkilileri tarafında dejenere edilmesi kabul edilebilir gibi değildir. Dün AK Parti Grup Başkanı ‘2009 yılı itibariyle süreci biz götürüyoruz’ diyor. Hemen arkasından Bülent Arınç, devlet götürüyor’ diyor. Bir kavram kargaşası içinde gidiyor. Biz CHP olarak durumun ciddiyetinin farkındayız. Süreci takip ediyoruz. Sizin söylediğiniz bilgilerin hiçbirisi bizde mevcut değildir. Biz sadece ülkenin bütünlüğünü beraberliğini taahhüt eden bir siyasi partiyiz."
 "CİDDİ İŞLER OYA TAHVİL EDİLMEZ"
 Öcalan’la görüşülmesi konusunda yapılan bir ankette, CHP’lilerin AK Partililerden daha fazla bu süreci desteklediği yönünde sonuç çıktığının hatırlatılması üzerine Tekin, "Ciddi işler oya tahvil edilecek işler değildir. Ülkenin bütünlüğü her siyasi partiden daha önemlidir. Bunu herkesin kavraması gerekiyor." karşılığını verdi. 
 Tekin, Paris’te 3 PKK’lının öldürülmesi konusunda ise, "Buna Fransız yargısı karar verecek bilemeyiz." yorumunu yaptı. 
  