'Derin PKK'nın işi gibi görünüyor'
AK Parti Grup Başkanvekili Mustafa Elitaş, Paris’te 3 PKK’lının öldürülmesi ile ilgili, “Sanki bir derin PKK işi var gibi görülüyor.” dedi.
 AK Parti Grup Başkanvekili Mustafa Elitaş, TBMM’de gündeme ilişkin soruları yanıtladı. Paris’te üç PKK’lının öldürülmesi ile ilgili Elitaş, “Sanki bir derin PKK işi var gibi görülüyor.” dedi. Fransa’da bu konuyla ilgili hükümeti protesto etmek için bir yürüyüş düzenleneceğini söyleyen Elitaş, “Daha Fransız polisinin araştırması ortaya çıkmadan, olay vuku bulur bulmaz AK Parti iktidarına karşı bir protesto yürüyüşü düzenliyorlarsa, bu derin PKK’nın, iç hesaplaşmanın, niye böyle oluyor diye bir kavganın tezahürüdür.” diye konuştu.
 İmralı’ya televizyon gönderilmesi ile ilgili Elitaş, “İmralı’da zaten tek kanala ayarlanmış radyo vardı.” dedi. Öcalan’ın televizyon izleyebilmesini normal bir durum olduğunu söyleyen Elitaş, “'Tek kanallı radyodan sonra herhalde tek kanallı televizyon olabilir' diye düşünüyorum.” ifadesini kullandı.
 KABİNEDE REVİZYON 
  Bir gazetecinin, “Gazetelere yansıdı. Bir kabine revizyonundan bahsediliyor. Sizin de isminiz geçiyor, ne söyleyeceksiniz?” sorusuna karşılık Elitaş, “Ben hiç okumadım. Hükümetin başkanı, Sayın Başbakan. Başbakan’ın takdir yetkisinde bu iş. Milletvekilleri olarak 'şu göreve geleceğiz' diye bir şeye talip olmadık. Hangi görev verilirse, onu hakkı ile yaparız. Bunlar benim istemem ile başkasının arzu etmesi ile değil, kısmet ile gerçekleşen bir şeydir. Kısmetinde kimin varsa, hiç kimse engelleyemez. Kısmetinde kimin yoksa kimse bu işi yerine getiremez.” cevabını verdi.
  ÜÇ DÖNEM ŞARTI 
  Elitaş, Anayasa Mahkemesi’nin oda başkanları ile ilgili iptal kararının AK Parti’deki 3 dönem şartına etki edip etmeyeceği konusunda ise “Üç dönem şartını etkilemez, çünkü bizim tüzüğümüzde var.” ifadesini kullandı. Parti içerisinden yargıya başvuruda bulunup bulunulamayacağı konusunda da Elitaş, “Mahkemede iptal ettirebilir ama nasıl aday olmayı içine sindirebilir, düşünmek gerekir. Biz '3 dönem' diye bir söz verdik. Bir arkadaşımız gider mahkemeye başvurursa onun sonuçları ne olur bilmiyoruz. Siyaset sadece milletvekilliği ile değil, teşkilatta ya da kamuda başka başka görevde olması mümkün.” dedi.