Ana dilde savunma komisyonda
TBMM İnsan Haklarını İnceleme Komisyonu, Anadilde Savunma Hakkını da içeren Yasa Tasarısını görüşmeye başladı.
 Cezaevlerinde 65 gün önce başlayan açlık grevlerinin de gerekçelerinden olan ana dilde savunma hakkı "tali komisyon" olarak TBMM İnsan Haklarını İnceleme Komisyonu'nda ele alınmaya başlandı. Görüşmelerde hükümet adına Adalet Bakanı Sadullah Ergin katıldı. Bakan Ergin, düzenlemenin açlık grevinin bir sonucu olarak değil, temel insan hakları çerçevesinde değerlendirilmesi gerektiğini belirtti. Düzenlemenin geniş bir kavramı içerdiğini hatırlatan Ergin, "Bunun içinde Kürtçe de var, Çerkezce de var. İyi niyetli bir çalışmadır, herkesi iyi niyete davet ediyorum" diye konuştu. CHP Grup Başkanvekili Emine Ülker Tarhan da düzenlemeyi siyasi bulduklarını açıklarken, "Bu metin hukuksal değil, kurşun gibi ağır siyasal metindir" dedi.
 Tasarı, bu hafta TBMM İnsan Haklarını Değerlendirme Komisyonunun görüşmelerinin ardından, önümüzdeki hafta da ana komisyon olan Adalet Komisyonunda ele alınacak.
 ANKA