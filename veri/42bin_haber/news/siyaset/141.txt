Suriyedeki tutuklu gazetecileri almak için CHPli heyet Suriyeye gidecek
Suriye'de yaklaşık 3 aydır tutuklu bulunan gazeteci Cüneyt Ünal'ın serbest bırakılması için 9 kişilik heyet, Hatay'dan bu ülkeye gidecek.
CHP Hatay milletvekilleri Refik Eryılmaz, Mevlüt Dudu, Hasan Akgöl ve Ankara Milletvekili Levent Gök ile Ehli Beyt Kültür ve Dayanışma Vakfı Genel Başkanı Ali Yeral'ın da aralarında bulunduğu 9 kişilik heyetin, öncelikli olarak gazeteci Cüneyt Ünal'ı teslim almak için Suriye'ye geçeceği açıklandı. 

CHP Hatay Milletvekili Refik Eryılmaz, geçtiğimiz aylarda Suriye Devlet Başkanı Beşar Esed ile yaptıkları görüşmede konunun gündeme geldiğini söyledi.

Esed'in tutuklu gazeteci Cüneyt Ünal'ın serbest bırakılmasına ilişkin yardımcı olabilme sözünü verdiğini aktaran Eryılmaz, "Yaklaşık 1 ay önce Suriye ziyareti gerçekleştirdik. Orada Devlet Başkanı ile görüşme imkânımız oldu. O görüşmemizde tutuklu gazetecilerin serbest bırakılması ile ilgili bir talebimiz oldu. Tabi orada kendisi 'Türk gazetecilerin tutuklu olduğundan haberim yok. Bunu araştıracağım, böyle bir şey varsa biz elbette ki size yardımcı olmak isteriz' dedi. Daha sonra yetkililerle yaptığımız görüşmelerde özellikle Cüneyt ile ilgili olarak kendi ellerinde olduğunu ve verebileceklerine yönelik açıklamalarda bulundular." diye konuştu.

Cüneyt Ünal'ı almak üzere 2 günlük süreç içerisinde Suriye'ye gideceklerini bunun için bir heyet oluşturduklarını söyleyen Eryılmaz, yine Suriye'de bulunan gazeteci Başar Fehmi Kadumi içinde girişimlerde bulunduklarını aktararak, "Bunun üzerine biz bir heyet oluşturmaya karar verdik. Şu anda 4 milletvekili ile beraber Hatay milletvekilleri Mevlüt Dudu, Hasan Akgöl, Ankara Milletvekilimiz Levent Gök'le beraber. EHDAV Başkanı Ali Yeral ve diğer basın temsilcilerinden oluşan yaklaşık 9 kişilik bir heyetle beraber Suriye'ye gidip her iki gazeteciyi yani eşi Türk olan Filistin asıllı Ürdün vatandaşı olan Beşşar'ı da getirmek istiyoruz. Tabi biz bu gazetecileri insanlık adına bu tamamen barışa katkı sunma düşüncesiyle biz bunlara sahip çıkıyoruz. Onları Türkiye'ye getirmeye çalışıyoruz. Başka bir amacımız yok. Bu güne kadar bu gazeteci arkadaşlarla ilgili girişimlerde bulunulmaması da ayrıca sorgulanması gerekiyor. Biz Cumhuriyet Halk Partisi olarak sivil toplum örgütleri ile beraber bu gazetecileri Türkiye'ye ailelerine kavuşması için bir mücadele veriyoruz. Bu bir-iki gün içerisinde Suriye'ye gidip bu arkadaşları getirmeye çalışacağız." şeklinde konuştu. 

Cüneyt Ünal'ın getirilmesine yönelik bir sıkıntı çıkmayacağını ancak gazeteci Başar Fehmi Kadumi için kesin bir söz veremeyeceklerini aktaran Eryılmaz, "Cüneytle ilgili bir sıkıntı yok gibi görünüyor. Diğer gazeteci arkadaşımızla ilgili pozisyonunu bilmiyoruz. Onunla ilgili ayrıntılı bir bilgiye sahip olmadığımız için şuan da kesin bir şey söyleyemiyoruz ama biz giderken öbür gazeteci arkadaşımızı da getirmek istiyoruz. Bunun mücadelesini vereceğiz ama oraya gittikten sonra onla ilgili net bir açıklama yapabiliriz." diye konuştu. 

Milletvekili Eryılmaz birkaç gün içerisinde bu işi çözebileceklerini düşündüklerini, Suriye'ye gidiş ile ilgili ilgili bir açıklama yapılmayacağını ancak geldikten sonra basın açıklaması yapacaklarını da sözlerine ekledi.