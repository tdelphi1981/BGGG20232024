'İmralı'ya kırmızı telefon hattı da kursunlar'
MHP Grup Başkanvekili Mehmet Şandır, İmralı’da Öcalan'ın odasına televizyon konulmasıyla ilgili, “Bir de kırmızı telefon hattı falan kursunlar.” değerlendirmesinde bulundu.
 MHP Grup Başkanvekili Mehmet Şandır, TBMM’de gazetecilerin sorularını yanıtladı. Paris’te 3 PKK’lının öldürülmesi ile ilgili Şandır, “PKK suç örgütüdür. Bu türlü işler onun sürekli yaptığı işlerdir. Dolayısı ile Paris’te yaşanan hadise PKK açısından olağan bir hadisedir. Araştırmaların sonucunu görmek gerekir ama PKK’nın tarihine bakarsanız bu türlü olayları çok görürsünüz. Çok özel anlam yüklememek, gündemi meşgul etmemek gerekir. Arkasından farklı şeylerin çıkabileceğini tahmin ediyorum.” dedi.
 İmralı ile PKK’nın kontrol edilebileceği düşüncesinin toplum için ağır sonuçlara mal olduğunu dile getiren Şandır, “Bugüne kadar böyle oldu, bundan sonra da öyle olacaktır. Girilen süreç çıkmaz bir sokaktır. Bu sokağın ucunda Türkiye’nin bölünmesi yatar.” diye konuştu.
 Şandır, İmralı’ya televizyon talimatı ile ilgili ise, “Bir de kırmızı telefon hattı falan kursunlar.” ifadesini kullandı. Şandır, “Bu Türkiye’ye Türk milletine yakışmayan bir sonuçtur. Bir suç örgütünü kutsamak, bir suçluyu bu kadar misyonla görevlendirmek, Türkiye’ye yakışmamıştır. Bunun sonucu yoktur. Şehitlerimize ve milletimize hakarettir.” dedi.