Güler'den operasyon iddiasına yalanlama
İçişleri Bakanı Muammer Güler, Cilvegözü saldırganlarını yakalamak için Suriye içinde operasyon düzenlendiği şeklindeki iddiaları yalanladı. Güler, "Emniyet teşkilatı mensuplarının veya Türkiye'deki güvenlik güçlerinin hiçbirisi yurt dışında böyle bir operasyon icra etmemiştir." dedi.
Saldırganların kapıda yakalandığını söyleyen İçişleri Bakanı, Suriyeli muhaliflerden destek alınıp alınmadığı konusunda ise "Birçok kanal var yardım alınabilecek. Bunlardan biri veya bir kaçı kullanılmış olabilir." demekle yetindi.

Muammer Güler, Ankara Vilayetler Evi'nde katılacağı Emniyet Genel Müdürlüğü 'Karayolu Trafik Güvenliği Stratejisi Eşgüdüm Kurulu' toplantısı öncesinde gazetecilerin sorularını cevapladı. Güler, Türk güvenlik güçlerinin Suriye'de operasyon yapılıp yapılmadığının sorulması üzerine "Söz konusu kişiler kapıdan girişte tabi ki daha önce yapılan takipler neticesinde gözaltına alınmışlardır. Bizim Suriye tarafında yapılmış operasyonumuz yoktur. Görüntüleme merkezimizin yüz tanıma merkezimizin adli mercilerden alınan yetkiye göre yürütülen teknik takiplerin, geriye doğru giriş çıkış kayıtlarının ve diğer kayıtların hepsi tek tek incelendi. Ayrıntısıyla binlerce kareden tespitler yapıldı. Bağlantıları kuruldu. Daha sonra böyle şahısların kimlikleri tespit edildikçe bu takip sürdürüldü. Suriye tarafında herhangi bir operasyonun olmadığını özellikle belirtmek isterim." dedi. 

"BAŞKA YERDE EYLEM HAZIRLIĞI OLDUĞUNU BİLİYORUZ"

Kapıdan yakalanmalarının yeni bir eylem anlamına gelip gelmediğinin sorulması üzerine ise Güler, "Tabi başka yerlerde eylem yapma hazırlığının olduğunu biliyoruz. Bu tür eylemlerin olabileceği yönündeki tedbirleri her zaman sürdürüyoruz. 5 kişinin tutuklanmasından sonra bir kişi daha bu olayla direkt bağlantısı olan bir kişinin gözaltına alındığını söylemişti. Onunla ilgili soruşturmamız sorgumuz sürüyor." diye cevap verdi. Operasyonu detayları konusunda "Operasyonun o kısmı da gizli olsun, bu işin teknik takibi var başka takipleri var. Önemli olan yakalanmış olmasıdır." şeklinde konuşan Güler, başka yerlerden destek alınıp alınmadığının sorulması üzerine ise "Bu tip operasyonlarda yardım edebilecek veya koordine edebilecek veya istihbari anlamda bilgi alışverişinde bulunabilecek birçok kanallar vardır. Onların biri veya bir kaçı kullanılmıştır tabi ki." ifadelerini kullandı.

"HABUR'DA PROVOKASYONA KARŞI TÜM ÖNLEMLERİ ALDIK"

İçişleri Bakanı Muammer Güler'e, bugün PKK'nın elindeki kamu görevlilerinin Habur'da Türk yetkilileri teslim süreci de soruldu. Güler bu konuda şöyle konuştu: "Biz 8 Mart tarihinden itibaren Habur'da gerekli planlamamızı yapmıştık. Müsteşar yardımcımız başkanlığındaki ekibimiz orada çalışıyor, bugün öğlen saatlerinde Habur'da karşı tarafa Zaho'ya bağlı Halil İbrahim Kapısı'nda Kuzey Irak yetkilileri tarafından bizim yetkililerimize kaçırılan kamu görevlilerinin teslim edilmesini bekliyoruz. Günlerden beri yaptığımız görüşmelerde bugünkü harekat tarzını da tespit ettik. Nasıl alınacak, hangi şartlarda alınacak, nasıl davranılacak? Bunların hepsini biz belirledik, herhangi bir sıkıntının olmayacağını umuyorum. Tabi aileleri de kendilerine kavuşmak için sabırsızlıkla bekliyorlar. Dün itibariyle kamu görevlilerinin 30'a yakın akrabası orada bulundular, misafir ettik. Kuzey Irak'taki yönetimden kendilerini teslim aldıktan sonra kimlik ve adres tespiti yapacağız, sağlık kontrolü yapacağız. Aileleri ile kendilerini bizim tarafımızdaki kapıda, Habur Mülki İdare Amirliği binasında buluşturacağız. Daha sonra da en yakın havaalanına süratle intikallerini sağlayacağız. Bu konuda herhangi bir propaganda, şova yönelik bir hareketin olmaması bakımından gerekli önlemlerimizi aldık. Bu konuda sorumluluk içinde davranacaklarını da umuyoruz herkesin. Ailelerine bir an önce kavuşmalarından başka hedefimiz yok." 

GÖRÜNTÜLER BASINA SERVİS EDİLECEK

Kuzey Irak'ta teslim sırasında basın mensuplarının alınıp alınmaması konusunda bir sıkıntı yaşandığına dair haberler hatırlatılan Güler, "O konuların hepsi karşılıklı olarak koordine edildi. Bizzat bu konuda müsteşar yardımcımızın bulunduğunu söyledim. Burada da sayın müsteşarımızın başkanlığındaki bir heyet sürekli olarak bölgeden temaslarını sürdürüyor. Elbette ki biz aileleri ile buluşturduğumuz anda basına gerekli görüntüleri verdireceğiz, o konuda gerekli çalışmaları yaptık. Sizlere de servis edilecek o görüntüler" diye konuştu.