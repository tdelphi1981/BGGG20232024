Erdoğan: 'Türkiye şansını zorlamalı'
Başbakan Recep Tayyip Erdoğan, Türkiye'nin enerji tedarikinde şansını zorlaması gerektiğini söyledi. Erdoğan, "Enerjinin üç önemli boyutu var. Bunun bir tanesi tedariktir, bir tanesi transittir, bir diğeri de tüketimdir. Biz henüz tedarikçi bir ülke değiliz. Daha çok transitte önemli bir rolümüz var. Diğer yönüyle tüketici bir ülkeyiz. Türkiye tedarikte şansını zorlamalı." dedi.
Barbaros Hayrettin Paşa sismik araştırma gemisinin hizmete alım töreni Karaköy İskelesi'nde gerçekleştirildi. Buradaki törene Başbakan Erdoğan'ın yanı sıra; Enerji ve Tabii Kaynaklar Bakanı Taner Yıldız, İstanbul Valisi Hüseyin Avni Mutlu ve diğer yetkililer katıldı. 

Erdoğan, törende yaptığı konuşmada, Türkiye'de şuana kadar kiralama usulleri ile 5 bine yakın sondaj çalışması yaptıklarını söyledi. Bu çalışmalarla birlikte arzu edilen neticeye ulaşamadıklarını belirten Erdoğan, "Bugüne kadar bu konuyla ilgili birçok kiralama usulleri ile 5 bine yakın, sondaj çalışmasını ülkemizde yaptık. Bunlardan beklenen arzulanan neticeyi elde edemedik. Denizlerde yaptığımız sismik araştırmalarda da genelikle hep kiralama metodu ile bu araştırmaları yaptık. Artık 'Türkiye bunu aşmalıdır' dedik. Ama bugüne kadar ne yazık ki böyle bir sismik araştırma gemisini alacak güce bile ülkemiz ulaşamamıştı. Dedik ki, 'Artık biz sismik araştırma gemimize sahip olmalıyız.' Bunu özellikle Karadeniz'de yapacağımız araştırmalar hem de Akdeniz'de yapacağımız özellikle münhasır ekonomik bölgede yapacağımız çalışmalarda değerlendirmeliyiz." ifadelerini kullandı.

İKİNCİ ARAŞTIRMA GEMİSİ MÜJDESİ

Geminin Norveç'ten 130 milyon dolara alındığını dile getiren Erdoğan, "Bildiğiniz gibi Norveç'ten 130 milyon dolara Barbaros Hayrettin Paşa sismik araştırma gemisini almış bulunuyoruz. En ileri teknolojiye sahip. Bununla donanımlı bu sismik araştırma gemimizle bu araştırmalarımızı yapacağız. Belirli bir süre sonra bunun ikincisini de bu çalışmaların içine kazandıracağız. Türkiye Petrolleri Anonim Ortaklığı'nın sadece dar kapsamlı değil uluslararası anlamda da bu çalışmaları yapacak bir konuma ulaşmasını arzuluyoruz. Bu çalışmada emeği geçen teknokrat bürokrat arkadaşımı değerli bakanımı, geminin inşasında tasarımında emeği geçen herkesi kutluyor ve tebrik ediyorum." şeklinde konuştu.

Konuşmaların ardından Erdoğan ve beraberindekiler, kurdeleyi kesti. Daha sonra Başbakan yanındakilerle birlikte gemiye girdi.