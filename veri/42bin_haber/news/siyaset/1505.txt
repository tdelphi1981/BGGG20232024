Başbakan Erdoğan'dan 'Hakan Şükür' eleştirilerine yanıt
Başbakan Erdoğan, AK Parti Milletvekili Hakan Şükür'ün, Burdur'da yaptığı "Aslında bu açıdan bakarsanız Türk değilim" sözlerine gelen tepkilere cevap verdi.
Başbakan Tayyip Erdoğan, CHP Genel Başkanı Kemal Kılıçdaroğlu'na İstanbul'dan 'Rize' yanıtı verdi.

Erdoğan'ın "Her türlü milliyetçilik ayağımızın altındadır" açıklaması sonrası Kılıçdaroğlu "Yüreği varsa Erdoğan bu lafı Rize'de de söylesin" ifadesini kullanmıştı. 

İstanbul'da kentsel dönüşüm töreninde konuşan Erdoğan şunları söyledi: "Kimse bizim karşımıza Türklükle, Kürtlükle çıkmasın. Her türlü milliyetçilği ayaklar altına almış bir iktidarız. Bu sözleri Rize'de söyleyemezsin diyor. Anamuhalefet partisi genel başkanı aynaya baksın. Diyarbakır'da ne söylediysek, İstanbul'da da söyledik. Sıkıysa, samimiysen, ben bu ifadelerin aynını Rizede de söyleyeceğim. Peki o zaman sen ne yapacaksın, onu söyle. Abdestimden şüphem yok ki, namazımdan şüphem olsun. Sen partinin mitinginde Hakkari'de bir tane Türkiye bayrağı sallayamadın. Bunların üstü şişhane altı kavaldır."

Hakan Şükür'ün "Ben aslen Türk değilim" sözünü yorumlayan Erdoğan, "Mehmet Akif de Arnavut. İstiklal Marşımız'ın şairi. O Türklükten çıkarıyor mu? Hakan Şükür kardeşimiz bir Arnavut çocuğu olarak bu ülkenin milli takımında ondan daha fazla forma giyen ikinci kişi yok. Bu milletin evladı. Utanmadan sıkılmadan Türklüğün dışında bir yere oturtmak istiyorlar. Lafla peynir gemisi yürümez. Hakan Şükür attığı gollerle tarih oldu, milli formayla tarih oldu" dedi.