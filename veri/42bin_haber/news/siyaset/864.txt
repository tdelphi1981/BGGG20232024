Recep Akdağ kabine değişikliğini değerlendirdi
Sağlık Bakanı Recep Akdağ, Bakanlar Kurulu'ndaki değişikliğe ilişkin, 'Cenab-ı Hak 10 sene boyunca, Türkiye'ye Sağlık Bakanlığı yapmayı nasip etti. Bundan sonra inşallah partimizle, Başbakanımızla beraber devam edeceğiz' dedi.
Recep Akdağ, Macaristan'ın başkenti Budapeşte'deki resmi ziyaretlerinin ardından geldiği Atatürk Havalimanı'nda, Sağlık Bakanlığı'na getirilen AK Parti Edirne Milletvekili Dr. Mehmet Müezzinoğlu tarafından karşılandı.

Müezzinoğlu'yla VİP Salonu'nda bir süre görüşen Akdağ, gazetecilerin Bakanlar Kurulu'ndaki değişikliğe ilişkin sorusu üzerine, yarın devir-teslim yapacaklarını belirtti.

Kendisini karşılamak için Edirne'den İstanbul'a gelen Müezzinoğlu'na teşekkür eden Akdağ, şunları söyledi:

'Cenab-ı Hak 10 sene boyunca, Türkiye'ye Sağlık Bakanlığı yapmayı nasip etti. Bundan sonra inşallah partimizle beraber, Başbakanımızla beraber devam edeceğiz.'

Sağlık Bakanlığı'na getirilen Müezzinoğlu da kararın ülke ve millet için hayırlı olmasını diledi.

Yaşanan değişikliğin bir nöbet değişimi olduğuna vurgu yapan Müezzinoğlu, 'Sayın Başbakanımız, Cumhurbaşkanımız uygun görmüşler. Bize de sorumluluk düştü. İnşallah hakkını ve hesabını verebileceğimiz bir dönem olur' dedi.

Mehmet Müezzinoğlu, değişikliğin kendisi için sürpriz olup olmadığı yönündeki soru üzerine de 'Edirne'de teşkilat programındaydım. Orada haberim oldu. Görev için üzerimize ne düşüyorsa onu yapmaya çalışacağız. İnşallah yarından itibaren de bu anlamda üzerimize düşeni en iyi şekilde yapmaya çalışacağız. Ülkemize, milletimize ve sağlık camiasına hayırlı olsun' diye konuştu.

Akdağ, açıklamanın havayoluyla Ankara'ya gitti.