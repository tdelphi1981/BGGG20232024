'Bülent Arınç siyasi gevezeliğe devam ediyor'
 
 Yazılı bir açıklama yapan Haluk Koç, Başbakan Yardımcısı Bülent Arınç’ın dün bir toplantıda CHP’ye yönelik sözlerine yanıt verdi. Koç, "Başbakan Yardımcısı Bülent Arınç siyasi gevezeliğe devam ediyor. Dün bir toplantıda CHP’ye dönük kerameti bir tek kendisini bağlayan saçmalamalarını sürdürmüş, ’CHP parti bile değil’ buyurmuşlar. 
 Önünde oturan 3-5 kişi bulunca, arkasına aldığı görev alanı gücünü kullanarak konuşma şehvetini gidereceğini zannediyor. CHP, tarihsel süreçte, ulusal mücadeleyi de, aydınlanma devrimlerini de, kendisi gibi düşünen birçok iç ve dış güce karşı gerçekleştirdi. Bugün, eğer kendisi bir siyasi figür olarak ortalarda gezebiliyorsa bunu bu mücadeleye borçlu olduğunu bilecek kadar akıllı olduğunu sanıyoruz" dedi. 
 "AKP’nin tahlilini ise Arınç’a bir kez daha hatırlatmak gerekiyor" diyen Koç şöyle devam etti: "AKP Irak Savaşı öncesi, dış güç odaklarının siparişi üzerine kurulmuş bir siyasi yapıdır. AKP bir parti olmaktan öte büyük bir koalisyondur. İçinde; Devleti radikal dinci unsurların planlarına göre oluşturmak isteyenler, ulusu, etnik temelde bölme gayretini kamufle ederek, AKP’ye iltica edenler, AKP ile gerçekten demokratikleşeceğiz düşüyle kendinden geçen saf liberaller, iktidar gücünün parasal rantına talip olan sermaye çevreleri, siyasi vicdanlarını devre-mülk gibi kiraya veren, koltuk heveslisi solcular bulunmaktadır. Bülent Arınç, AKP’nin milli görüş çizgisinden ayrılarak, hangi teslimiyet pazarlıkları ile kurulduğunu bilen kadro içerisindedir. Kuşkusuz yakın gelecek tarih, Arınç’ı da, AKP’yi de bu kirli işbirliğinin araçları olarak değerlendirecektir. Sahneye veda etmeye hazırlanana bu siyaset gevezesi kişinin, son demlerini siyaset çukurunda geçirmesi gerçekten hazindir. Kamuoyu kendisini; İrtifa yoksunu, boş konuşma uzmanı, kırmızı noktalı bir siyaset figürü olarak hatırlayacaktır." 
 DHA