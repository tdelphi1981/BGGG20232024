İslamofobi Müslümanların sorunuymuş gibi görülemez
Genç Gazeteciler Gözüyle İslamofobi konferansında Bakan Kılıç İslam, barış dinidir, İslamofobi, ancak küresel bir bakış açısıyla çözülebilir derken, Başbakanlık Müsteşar Yardımcısı Kalın, Peygamberimize hakarete tepkinin kaçınılmaz olduğunu söyledi.

GENÇLİK ve Spor Bakanlığı’nın düzenlediği Genç Gazeteciler Buluşması Konferansı, ‘’Genç Gazeteciler Gözüyle İslamofobi’’ başlığıyla Marmara Kongre Merkezi’nde başladı. Maltepe Üniversitesi’nde düzenlenen ve Medya Derneği ile Maltepe Üniversitesi’nin de destek verdiği konferansın açılış konuşmasını yapan Gençlik ve Spor Bakanı Suat Kılıç, İslamofobiyi bir dinin ve Müslümanların meselesi olarak algılamanın doğru olmadığını belirterek, İslam üzerinden üretilen tüm sorunların dünya sorunlarının başında yer aldığını kaydetti. 
Barışı destekleyen gerçek İslam 
Kılıç, “İslam, barış dinidir, İslamofobi, ancak küresel bir bakış açısıyla çözülebilecek bir sorundur. Bugün burada, İslamofobi üzerinden İslam’a atfedilen ithamları reddederken, barışı destekleyen gerçek İslam’ı anlatacağız. İslam’ın ve kendi inancının barışı destekleyen niteliklerini anlatarak, daha barışçıl bir dünya yaratmayı amaçlıyoruz’’ diye konuştu. 
Din şiddet ve terörü desteklemez 
‘Hepimiz Aynı Gemideniz’ başlığıyla farklı dil, din ve ırklardan 800 gencin, Akdeniz’e kıyısı bulunan farklı din, dil ve ırkların bir arada yaşadığı ülkeleri gezeceklerini ve bu proje ile İslamofobiye karşı, tüm insanların aynı gemide yaşadığı mesajını vermeyi amaçladıklarını söyleyen Kılıç, ‘’İslam, adalettir, kanundur, hukuktur, hoşgörüdür. İslam, karıncanın hukukunu korumayı hedefleyen bir inanç sistemi iken nasıl şiddeti ve terörü destekleyebilir?’’ dedi. 
Bugün de devam edecek olan panele, STAR yazarı Saadet Oruç’un da aralarında olduğu çok sayıda yerli ve yabancı genç gazeteci katılıyor. Gazeteciler İslamofobi ile ilgili sunum yapıyor. 
PEYGAMBERİMİZE HAKARETE MÜSLÜMANIN TEPKİ VERMESİ DOĞAL 
Konferans’ta konuşan Başbakanlık Müsteşar Yardımcısı Yard. Doç. Dr. İbrahim Kalın da, farklı dinler ve kültürler hakkında farklı fanteziler üretilerek, bunların gerçek gibi inanılmaya başlandığını vurguladı. Kalın, teknolojik aletlerden medyaya kadar her şeyin bu fantezilerle donandığına ve İslamofobik yaklaşımlarda bulunduklarına dikkati çekerek, İslamofobinin çıkışının 7. yüzyılda İslam’ın yayılmasıyla başladığını, Batı’da İslam’ın yayılmasına karşı, kültürel, teolojik, askeri ve politik tehditler yaratıldığını, bu tehditlerin de günümüzde din tehdidine dönüştürülerek İslamofobinin yükseldiğini söyledi. 
İncil’de olmadığı kadar Kur’an-ı Kerim’de Hazreti Meryem ve Hazreti İsa’dan bahsedildiğini hatırlatan Kalın, buna rağmen Batı’da İslamofobinin arttırılması için provokasyonların yapıldığını, geçen yıl çekilen ‘Müslümanların Masumiyeti’ filminin ve ‘Charlo Hebro’ dergisinin yayımladığı Hazreti Muhammed’e hakaret eden karikatürün bunun göstergesi olduğunu belirtti. Kalın, Müslümanların kutsalı ile diğer dinlerin kutsalları arasında farklar olduğunu hatırlatarak, ‘’Müslümanlar için Hazreti Peygamber, vicdanlarından daha kıymetlidir ve bu kutsala hakaret edildiğinde onların tepki göstermesi de normaldir’’ diye konuştu. 
Gençleri panele katıldıkları için tebrik eden Medya Derneği Başkanı Salih Memecan da “Meslek çok çabuk değişiyor. Eskiden bir kere öğreniyordunuz bir ömür boyu idare ediyordu, şimdi birkaç saat idare ediyor.” dedi..