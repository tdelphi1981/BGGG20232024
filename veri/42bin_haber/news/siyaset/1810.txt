Bombalı araca aile maskesi
HATAYIN Reyhanlı İlçesindeki Cilvegözü Sınır Kapısında 17 kişinin ölümü, 30 kişinin de yaralanmasıyla sonuçlanan bombalı saldırının, aile görüntüsü verilen kişilerin de kullanılmasıyla gerçekleştirildiği ortaya çıktı.

Adana nöbetçi Terör Mahkemesi’nde tutuklanan şüphelilerden Z.Ş., emniyetteki sorgusunda ve savcılıktaki ifadesinde, bombalı saldırıya ilişkin önemli açıklamalarda bulundu. 
Sen gel, gümrükten rahat geçelim 
Bombalı saldırının faili olarak Türk güvenlik güçlerince her yerde aranan W.’nin köylüleri olduğunu belirten Z.Ş., “Olay günü W.’nin evimize gelip eşim Y.B.’yi sordu. Eşimin evde olmadığını söyleyince gitti. Bir süre sonra eşim ile birlikte geldiler. Gümrükten rahat geçebilmek için aile görüntüsü vermek üzere benim de araçla gitmemi istediler. Aracı eşim kullanıyordu. Sınır kapısına geldiğimizde W., bize, (Sizin işiniz tamam gidebilirsiniz) dedi. Ben ve eşim de geri dönüp köyümüze gittik. Araçta bomba olduğundan haberimiz yoktu. Bilseydik gitmezdik” dediği öğrenildi. 
Hepsi suçsuz olduklarını söyledi 
Eşiyle aynı doğrultuda ifade veren Y.B. de “W. köylümüz. Gümrüğe gittik. Araçta bomba olduğunu bilseydim ihbar ederdim. Kendimi ölen insanların yerine koyuyorum” derken, Y.B.’nin ağabeyi ile diğer Suriyeli İ.Z.’de suçsuz olduklarını söyledi. Yayladağı’nda büfe işlettiğini söyleyen Türk vatandaşı R.B. de, Suriyelilere sim kartı sattığını belirterek, “Suriye’den Türkiye’ye geçenlere sim kartı satıyorum. 15 tane sim kartı göndermiştim. Bu sim kartlarından alanlar olaya karışmış. Kim olduklarını bilmiyorum” dedi.