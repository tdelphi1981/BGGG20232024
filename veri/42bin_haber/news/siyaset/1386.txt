Erdoğan: Bu akşam kesin karar vereceğiz
Başbakan Recep Tayyip Erdoğan, "İmralı'ya gidecek BDP heyeti ile ilgili bu akşam kesin bir karar vereceğiz" dedi.
Başbakan Recep Tayyip Erdoğan, geceyi geçirdiği Mardin'den bu sabah Midyat İlçesi'ne hareketinden önce otel çıkışında, basın mensuplarının sorularını yanıtladı. Başbakan Erdoğan, dün akşam toplantı yaptığı sivil toplum kuruluşu temsilcilerinin beklentileri konusundaki soru üzerine şöyle dedi: "Ağırlıklı olarak, terörle ilgili çözüm sürecinde herkes yoğunlaşıyor. Bu atılan adımları takdir ediyorlar. 'Biz de elimizden gelen neyse hepsini yapmaya hazırız' diyorlar. Bu konu üzerinde ağırlıklı olarak duruldu. Bunun dışında diğer yatırımlara yönelik bizim plan çerçevesi içerisinde yer alan Nusay Kavşak düzenlemesi ile ilgili talepler vardı. Habur ile ilgili olarak da bizim orada, yapmak üzere hazırlandığımız çalışmalar var. İnşallah Habur'da geçişleri daha da rahatlatacak adımlar atıyoruz."

Başbakan Erdoğan, İmralı'ya gidecek olan BDP heyetinde yeralan isimlerin kendisine ilitilip iletilmediği ve bu isimlerle ilgili sıkıntı olup olmadığı sorusuna ise, "İsimler iletildi. Bu akşam döndüğümüzde netleştireceğiz" karşılığını verdi.

Erdoğan ve yanındakiler sıkı güvenlik önlemleri altında, helikopterlerle Midyat İlçesi'ne gitti.