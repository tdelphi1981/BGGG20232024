Meclis yazın da anayasa mesaisi yapabilir
AK Parti Genel Başkan Yardımcısı ve TBMM Anayasa Uzlaşma Komisyonu üyesi Mustafa Şentop, Türkiye'nin yeni anayasa yapmak için çok vaktinin bulunmadığını, yeni anayasanın Haziran ayı sonuna kadar yapılması gerektiğini belirterek, 'Meclis gerekirse yazın da çalışır' dedi.
Şentop, yeni anayasa çalışmaları hakkında AA muhabirinin sorularını yanıtladı.

Başbakan Recep Tayyip Erdoğan'ın, 'yeni anayasa çalışmalarının Mart sonuna kadar bitirilmemesi halinde AK Parti'nin kendi anayasa teklifini Meclise getireceği' yönündeki açıklamalarının hatırlatılması üzerine Şentop, Erdoğan'ın bunu ilk kez söylemediğini, daha önce de dile getirdiğini kaydetti.

Şentop, AK Parti'nin yeni anayasa konusunda diğer partilerden farklı bir misyona sahip olduğunu ifade ederek, 'Milletin vermiş olduğu oyla ortaya çıkan Meclis tablosu, AK Parti'ye diğer partilerden farklı bir sorumluluk yüklüyor. Yeni anayasa yapma konusunda bütün partilerin taahhütleri var, doğru. Diğer partiler yeni Anayasayı ancak böyle bir komisyonla yapabilirler. Çünkü AK Parti dışındaki partilerin, Meclis'e anayasa değişikliği teklifi verebilecek bir sayıları yok. Bu konuda diğer partilerden farklı olan tek parti, AK Parti'dir' diye konuştu.

-'Mazeretimiz yok'-

Komisyon çalışmalarının uzadığına yönelik eleştirilerin hatırlatılması üzerine Şentop, şunları kaydetti:

'Biz, 'yeni Anayasa yapımında Türkiye'nin tek şansı bu komisyondur' diyemeyiz. Diğer partiler kendileri açısından bunu diyebilirler. Onlar için bu bir mazerettir. Ancak bizim için böyle bir mazeret yoktur. Biz bu komisyonda yapamıyorsak, başka yolları deneyebilecek bir güce sahibiz.

Bu bakımdan millete vermiş olduğumuz sözü tutmak için eğer bu komisyondan bir netice çıkmazsa başka yolları denemek zorundayız. Nihai olarak netice alamadığımızda kendi önerimizi Meclis'e sunmak istiyoruz. Ancak görevimizi bu şekilde yerine getirdiğimizi, verdiğimiz sözü tuttuğumuzu gösterebiliriz. Bir sonuç çıkmazsa AK Parti kendi önerisini sunacak.'

-'Milletin hakemliği...'

Şentop, 'Son seçenek AK Parti'nin kendi teklifini vermesi.. Bundan önce denenecek yol nedir?' sorusuna şu cevabı verdi:

'Komisyondan ortaya çıkacak sonucu çeşitli şekillerde belki değerlendirebiliriz. Yani tam mutabakat çıkmaması, sonuç çıkmadığı anlamına gelmez. Belki 130 maddeden 100'ünde mutabakat çıktı, diğerlerinde çıkmadı. İşte bu 30 madde ile ilgili ne yapacağız? Buna bir yol bulabiliriz. Bizim mesela bir önerimiz var. Şahsen benim ortaya attığım bir öneri bu. Diyoruz ki, mutabık kalınan maddeler, mutabakatla geçirilsin. Mutabık kalınmayan maddelerde kaç paket komisyondan çıkar, ona bakılsın. İşte 4 parti, 4 paket, 3 paket, 2 paket. Bu paketler birlikte referanduma sunulsun. Tek tek değil, 4 paket olarak. İşte A paketi, B paketi.. Millet oy kullansın. Hangi paket yüzde 50'yi geçiyorsa, mutabakatla geçen metne eklensin. Anlaşamadığımız konularda milleti hakem yapalım. Milletin hakemliğinden kimse kaçmaz diye ümit ediyoruz. Bir yol bu. Başka bir yol, yine yaparız mutabık kaldığımız metni. Mutabık kalmadığımız konularda, mevcut anayasanın maddelerini belki benimseriz. Bu da bir yol.'

Uzlaşma Komisyonu'ndan sonuç alınamadığı zaman bir veya iki partiyle uzlaşma aranabileceğini vurgulayan Mustafa Şentop, bunun için süre sıkıntısının bulunduğunu anlattı. Şentop, 'Ama Türkiye'nin o kadar çok vakti yok. Yeni anayasa konusunda yapılacak her şeyin bu yasama yılının sonuna kadar, 2013'ün Haziran sonuna kadar yapılması lazım. Yeni yasama yılı başladıktan sonra bir seçim takvimi başlayacak. Arkasından Cumhurbaşkanlığı seçimi, milletvekili seçimleri. Dolayısıyla Anayasa yapmak için çalışma yapacak ortamı Türkiye kaybeder. Bu açıdan kendimizi kandırmayalım. Sadece bu komisyon anayasa yapmayacak. Bu komisyon metin çıkartsa bile, bu anayasa haline gelmeyecek. Bunun Genel Kurul gibi başka süreçleri var' diye konuştu.

-'Başka yollar denenmeli'-

Türkiye'nin seçim yılı öncesindeki sıkışık takviminde sürenin tamamının Anayasa Uzlaşma Komisyonu tarafından kullanılmasının haksızlık olacağını kaydeden Şentop, komisyonun makul sürede çalışmasını tamamlayamaması durumunda kenara çekilmesi ve başka yolların denenmesi gerektiğini söyledi.

AK Parti'nin hazırladığı anayasa metninin, parti perspektifi ve menfaatleri gözeterek hazırlanmadığının altını çizen Mustafa Şentop, ' Niye? Çünkü Türkiye'yi yöneten siyasi akıl, AK Parti'dir. Onun için Türkiye'nin bütününü; oy veren vermeyen herkesi düşünen bir anlayışla hareket ediyor. Bu bakımdan AK Parti'nin hazırlayacağı metin Türkiye'nin bütününü kucaklayan, parlamentosuyla, hükümetiyle Türkiye'yi daha iyi işleyebilecek biçimde bir hukuki metin hazırlayacak AK Parti. AK Parti'ye oy vermemiş olsa bile bir çok kişinin destek vereceğine inanıyoruz' ifadelerini kullandı.

Yeni anayasayı en kısa zamanda yapmak istediklerini anlatan Şentop, Türkiye'nin seçim atmosferine girmeden önce anayasa konusunu çözmesi gerektiğini ifade etti.

Şentop, Meclis'in gerekirse yazın da çalışabileceğini bildirdi. Partilerin anayasa konusunda hazırlıklarının yeterli olmadığını savunan Şentop, şöyle konuştu:

'AK Parti'nin bu konudaki hazırlığını tüm kamuoyu biliyor. 2001'den beri AK Parti yeni anayasayı dillendiriyor. 2007 seçimlerinden sonra zaten somut bir metin ortaya koydu. Bu metin, sürekli geliştiriliyor. AK Parti'nin yeni anayasayla ilgili hazırlığı ortada. Millete taahhüt verdiğinde, elinde böyle bir çalışması vardı. Diğer partiler biraz sanki seçim öncesi bir beyanda bulunmak zorunda oldukları için böyle bir taahhütte bulundular. Hazırlıklı değiller, bunu komisyonda görüyoruz. Hazırlıklı olmak demek, bir metin getirmek demek değil. Üzerinde bir gece çalışıp metin getirirseniz olmaz. Bu konuda bizim yerleşmiş bir parti görüşünüz var mı? Önemli olan bu. Yoksa birisi bir görüş getiriyor komisyona, sonra aynı partiden bir başkası bu görüşü eleştiriyor. Böyle olunca müzakere süreçleri ilerlemiyor. Uzamasının sebebi biraz bu. Bazı partiler hazırlıklı olmadıkları için bir anayasa çıkması halinde kendi katkılarının zayıf olacağı kanaatiyle bu süreci engellemeye çalışıyor.'

-'Ümitliyiz'-

Şentop, kamuoyunda AK Parti'nin, CHP ve MHP'den ziyade, BDP'den alacağı destekle anayasanın referanduma götüreceği yönündeki görüşün hatırlatılması üzerine, 'Bu yanlış.. Komisyondan geçen metinlere bakalım. Bu metinlerin bir kısmında 4 parti uzlaşmış, bir kısmında CHP ile BDP, bir kısmında MHP ile BDP uzlaşmış. AK Parti ve BDP'nin uzlaştığı metin sayısı herhalde CHP ve MHP'nin, BDP ile uzlaştığından daha azdır. Özellikle yasama ve yürütme kısmında CHP, MHP ve BDP daha kolay uzlaşıyor kendi aralarında. Bu biraz kamuoyunu yönlendirmek için diğer partilerin ortaya attığı bir görüş. Bu yanlıştır' diye konuştu.

Mustafa Şentop, anayasa değişikliklerinin gizli oyla yapıldığını hatırlatarak, partilerin milletvekillerini serbest bırakması halinde AK Parti'nin anayasa teklifine diğer partilerden milletvekillerinin de destek vereceğine inandığını söyledi.

Şentop, AK Parti'nin teklifinin Meclis'ten geçmeme ihtimali de olduğunu ifade ederek, ancak ümitli olduklarını, geçme oranını daha yüksek bulduklarını söyledi.

Terör sorunun çözülmesiyle ilgili başlatılan sürecin anayasa ile ilişkilendirilmemesi gerektiğini belirten Şentop, 'Ancak terör ortadan kalkarsa Türkiye, Anayasa konusunu biraz daha soğuk kanlı olarak değerlendirebilir' dedi.