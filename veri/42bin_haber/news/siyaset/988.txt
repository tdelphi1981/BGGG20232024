Bakan Şahin'den patlama açıklaması
Aile ve Sosyal Politikalar Bakanı Fatma Şahin, Gaziantep'teki bir fabrikada meydana gelen patlamaya ilişkin, 'Bu olay, şu gördüğünüz olay tamamen yeni bir deneme, yeni bir test, yeni bir montaj sürecinden kaynaklanan bir patlama' dedi.
Bakan Şahin, Gaziantep Valisi Erdal Ata, milletvekilleri Derya Bakbak, Halil Mazıcoğlu, Mehmet Sarı, Mehmet Erdoğan, Nejat Koçer, Şamil Tayyar ile Büyükşehir Belediye Başkanı Asım Güzelbey, AK Parti İl Başkanı Ahmet Uzer'le birlikte 4. Organize Sanayi Bölgesi'nde patlamanın meydana geldiği fabrikada incelemelerde bulundu.

Bakan Şahin, incelemelerin ardından gazetecilere yaptığı açıklamada, patlamada hayatını kaybedenlere Allah'tan rahmet, yaralananlara acil şifalar diledi.

Olayda 7 kişinin hayatını kaybettiğini anımsatan Şahin, şunları kaydetti:

'Şehrimizin, bütün kardeşlerimizin başı sağ olsun. 7 kardeşimiz hayatını kaybetti, şu anda 8 kardeşimiz hastanede tedavi görüyor. Ölenlerin mekanı cennet olsun. Kalanlara acil şifalar diliyorum. Geldik yerinde gördük. Ben kimya mühendisiyim. Boyahanede 16 yılım geçti. Boyahanedeki basit sistemli buhar kazanlarında yüksek sıcaklık olduğu için ısı geri kazanım sistemine bütün kazan sistemlerine ilave ederiz ki çıkan buharı ısı yalıtım sisteminin içine alalım. Burası bizim en yeni organize sanayi bölgelerimizden bir tanesi. Gaziantep bir sanayi merkezi ve 100 bin çalışanıyla çok büyük bir yatırım merkezi.

Bu gördüğünüz tesis daha 2 yıllık bir tesis. Buhar kazanın üzerine ısı yalıtım sisteminin montajın denemesi sırasında yani normal sistem çalışırken değil, yeni bir sistem ilave ederken muhtemelen yüksek basınç ve sıcaklık dengesinden kaynaklı bir patlamaya neden oluyor. Patlamanın sonunda da etrafında çalışan hem bu iş yerinde çalışan hem ısı kazanma sistemini yapan firmanın çalışanları hayatını kaybediyor.'

-'Raporlar beklenmeli'-

Bakan Şahin, bundan sonraki süreçte bu tür olaylar yaşanmaması için yaptıkları çalışmaların çok önemli olduğunu belirterek, çıkardıkları İş Sağlığı ve Güvenliği Kanun'u hakkında bilgi verdi.

Kendisinin de Sanayi Komisyonu'nda yıllarca görev aldığı için bu tür konuların önemli olduğunu bildiğini aktaran Şahin, çalışma barışı, işçi sağlığı ve iş güvenliğiyle direkt alakalı yasal mevzuatların tamamlandığını belirtti.

İş yerinde 50'den fazla işçi çalıştırıldığı için şu anda bu sistemin içerisinde çalışmalara devam edildiğini aktaran Bakan Şahin, şöyle devam etti:

'Yani burada nedir işin mantığı, koruyucu ve önleyici tedbirleri oluşturmak. Koruyamadığınız ve önleyemediğiniz zaman olayı işçimizin, işverenimizin maddi-manevi tazminini güçlendirecek şekilde oluşturmak. Bunun için eğitim ve danışmanlık sertifikasyon sistemi çok önemli. Bunun için denetim sistemi çok önemli. Şimdi Çalışma Bakanımız ile de sürekli bu olay olduktan sonra konuştuk. Teftiş Kurulu Başkanı da şu anda aramızda. Burada teknik heyet olarak, teknik ekip olarak işin neden olduğunu, bir ihmal varsa bir istismar varsa bunun bütün heyet raporları çıkacak. Şu anda başkan ve ekibi burada bu çalışıyor. Bir taraftan onu takip edeceğiz, bir taraftan işçimizin, işverenimizin iş güvenliğiyle ilgili süreçte yasal uygulama...

Şu anda en temel uygulama alanımız ve oda başkanlarımız, organize sanayi yönetimimiz bu olaylarla alakalı olmamasıyla ilgili de sürekli bir eğitim ve denetim sistemini çalıştırıyor.

Yani şimdi burada 'şu eksik olduğu için bu oldu' deneceğimiz bir olay değil uygulamada tatbikatta bundan sonraki süreçte neler yapılmasıyla gerektiğiyle ilgili bütün birimlerimizle işbirliği halindeyiz. Burada en temel şey yaşam hakkı ve çalışma hakkı, işçimizin yaşam hakkı. Ben yine söylüyorum iftiharla da söylüyorum 15 yıl işçilik yapmış bir kardeşiniz olarak buralarda çok dolaştım. Yaşam hakkı ve işçimizin yaşam hakkıyla ilgili her türlü tedbiri alma bunun için hem yasal mevzuatı hem uygulamaları takip etmek durumundayız. Bunu her geçen gün iyileştirerek, geliştirerek yolumuza devam ediyoruz. Bu olay, şu gördüğünüz olayda, tamamen yeni bir deneme, yeni bir test, yeni bir montaj sürecinden kaynaklanan bir patlama.'

Fatma Şahin, yaralıların da hızlı bir şekilde iyileşmesi için dua ettiklerini söyledi.

-Suriyeliler-

Bir gazetecinin, 'Ölen ve yaralananlar arasında Suriyelilerin olduğunu' söylemesi üzerine Şahin, şöyle konuştu:

'Suriyeli kardeşlerimiz, kampın dışında gelip aramızda olan kardeşlerimiz var. Biz bunlarla alakalı da neler yapılması gerekiyorsa ilgili bakanlık, ilgili kurumlarla da çalışmalarımızı yapıyoruz. Sonuçta hepsi bizim kardeşimiz. Yapılması gereken ne varsa, ne tür tedbir, ne tür eksiklik varsa da bunun takibinde olacağız. Şimdi işverenimizin bana verdiği bilgide, 'yanlarında duruyor' dedi. Önce raporlarımız bir çıksın, çıkan raporlar doğrultusunda daha teknik, daha detaylı açıklamaları yaparız.'