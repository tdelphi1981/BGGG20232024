'ODTÜ'de somut delil var mı?'
CHP'li vekil, ODTÜ'de yaşananlarla ilgili TBMM'ye soru önergesi verdi.
 CHP Balıkesir Milletvekili Haluk Ahmet Gümüş, ODTÜ’de yaşanan protesto olaylarının basında yayınlanan görüntülerinde ve kullanılan ifadelerde öğrencilerin molotof kokteyli ve çelik bilye kullanmadıkları görüşünün yaygın olduğunu belirterek, İçişleri Bakanı İdris Naim Şahin’in yazılı olarak yanıtlaması istemiyle TBMM Başkanlığı’na soru önergesi verdi.
 Gümüş, verdiği soru önergesinde, Başbakan Recep Tayyip Erdoğan’ın Göktürk-2 uydusunun uzaya fırlatılmasını canlı olarak takip etmek ODTÜ’ye gitmesini protesto eden öğrencilerin polisin sert müdahalesiyle karşılaştıklarını dile getirdi. Başbakan Erdoğan’ın “polisin orantısız bir güç kullanmadığı, tersine öğrencilerin polise karşı çelik bilyeler ve molotof kokteylleri kullandığı” sözlerini hatırlatan Gümüş, Bakan Şahin’e şu soruları yöneltti:
 “-Olaylar sırasında öğrencilerin polise karşı molotof kokteyli ve çelik bilye kullandığı yönünde somut bir delil var mıdır?
 -Emniyet teşkilatınızın yaptığı kamera çekimlerinde öğrencilerin molotof kokteyli veya çelik bilye kullanımı görülmekte midir?
 -Polis, olaylarda ne kadar biber gazı kullanmıştır?
 -Polis, biber gazı kullanmaya başlamadan önce eylemi yapan öğrencilere ve çevreden geçenlere yeterli uyarı yapmış mıdır?
 -Polisin biber gazıyla müdahalesi sonucu yaralanan öğrenciler var mıdır? Varsa kaç kişidir ve durumları nedir?
 -Biber gazı kapsüllerini fırlatırken polis memurları kişilere mi yoksa havaya mı hedef almışlardır?
 -Polisin attığı biber gazları sonucu kimi binaların zarar görmesi söz konusu olmuş mudur? Olduysa zararın boyutları nelerdir?”
 -“HOLLANDA'DAN GELEN ASKERLER ACEMİ Mİ?”-
 Gümüş, Milli Savunma Bakanı İsmet Yılmaz’ın yazılı olarak yanıtlaması istemiyle TBMM Başkanlığı’na verdiği soru önergesinde de, Türkiye’ye Hollanda'dan patriot füze bataryaları için gelmesi gündemde olan askerlere ilişkin iddiaları sordu. Hollanda Asker Sendikası Başkanı Vim Van Den Burg’un bir gazeteye verdiği demeçte, “ülkelerinden Türkiye'ye gönderilecek askerlerin önemli bir bölümünün patriot füze sistemlerinde çalışma tecrübesinin bulunmadığı” sözlerini anımsatan Gümüş, Bakan Yılmaz’a da şu soruları yöneltti:
 “-NATO kapsamında ülkemize gelmesi gündemde olan Hollandalı askerlerin Patriot füze sisteminde tecrübesiz oldukları iddialarının doğruluk payı var mıdır?
 -Bakanlığınızın yabancı ülkelerden gelecek askerlerin mesleki yeterliliklerine ilişkin denetimi söz konusu mudur?
 -Bir denetim varsa bu denetim ne şekilde gerçekleşmektedir?”
 ANKA
  