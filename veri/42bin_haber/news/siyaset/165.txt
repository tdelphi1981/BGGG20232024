Güneş: Örtülü ödenek paraları Suriye'ye mi gidiyor?
CHP'li Güneş, "Başbakan, bu yıl niye olağanüstü bir örtülü ödenek harcaması yapıldığını mutlaka açıklamalı" dedi 
 CHP Kocaeli Milletvekili Hurşit Güneş, Başbakan Recep Tayyip Erdoğan’ın, örtülü ödenekten bu yıl niçin "olağanüstü harcama" yapıldığını açıklaması gerektiğini söyledi. 
 Güneş, düzenlediği basın toplantısında, bu yıl örtülü ödenekten 994 milyon lira harcama yapıldığını iddia etti. 
 Başbakan Erdoğan’ın ilgili yasa gereğince nereye ne kadar harcadığını açıklamayabileceğini ancak hangi alanlara hangi nedenlerle bu harcamanın yapıldığını açıklaması gerektiğini öne süren Güneş, "Bu paranın Hamas’a mı, Suriye muhaliflerine mi harcandığı soruluyor. Hiçbir açıklama yapılmazsa kuşkular ortada kalır" dedi. 
 Bu rakamın TBMM’nin 2012 bütçesi ile bir çok bakanlığının bütçesinin üstünde olduğunu söyleyen Güneş, bu paranın bütçe açığı içerisinde de önemli bir rakamı oluşturduğunu kaydetti. 
 Bu konuyla ilgili hazırladığı yasa teklifinin, olağan koşullarda merkezi bütçenin binde biri kadar, Anayasa’nın 104. maddesinde öngörülen olağanüstü hallerde ise binde beşe kadar örtülü ödenek ile ilgili Başbakan’a yetki verilmesini içerdiğini bildiren Güneş, teklifi bugün TBMM Başkanlığı’na sunacağını söyledi.