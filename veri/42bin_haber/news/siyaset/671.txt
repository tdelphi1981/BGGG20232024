Hakim Albayın Heron isyanı
PKKya zayiat verdiriyor, Heronları düşürün diyenlerden Tümamiral Çetinin ismini kendisinin tespit edip işlem yaptığını anlatan firari Albay Özbek, Çetinle ben aynı davada nasıl sanık olurum dedi.

ÖZBEK: HAVA HARP OKULU BÜNYESİNDE YASA DIŞI YAPILANMA VARDI 
BALYOZ Darbe Planı davasının hakkında tutuklama kararı bulunan firari sanıklardan emekli Askeri Hakim Albay Emin Hakan Özbek’in, dava dosyası delilleri arasına giren bir dilekçesinde, Heronlarla ilgili soruşturma hakkında ilginç iddialara yer veriliyor. İnternete düşen bir ses kaydıyla ortaya çıkan skandalda, bazı subayların PKK’lılara çok zaiyat verdirdiği için “Heronlar düşürülmesini” konuştukları kayıtlara girmişti. 
Heron ihaneti internete düştü 
Olayın kamuoyuna yansımasının ardından Askeri savcılık tarafından soruşturma başlatıldı. Soruşturmayı ilk olarak şu an Balyoz sanığı olan askeri savcı Albay Ahmet Zeki Üçok yürüttü. Üçok’un “Sahte çürük raporu” soruşturmasında tutuklanınca soruşturmayı askeri savcı Emin Hakan Özbek devraldı. Özbek, şu an emekli ve daha önce tutuksuz yargılandığı Balyoz davası kapsamında hakkında tutuklama kararı var. Özbek’in mahkemeye sunduğu bir dilekçede Heron olayıyla ilgili çarpıcı iddialar var. Özbek, 4 sayfalık dilekçesinde Üçok’un o dönem Heron soruşturmasına uzun süre “el sürmediği”ni iddia ediyor. 
Üçok dosyaya el sürmedi 
Soruşturmayı devraldığında incelediği telefon konuşmalarında Heronların çalışılamaz halde tutulmasının sağlandığını gördüğünü belirten Özbek, konuşmaları gerçekleştirenleri ilk kendisinin tespit ettiğini kaydediyor. Özbek, şunları ifade etti: “Bu askerlerden biri o dönem Deniz Kurmay Albay olan ve sonra Tümamiral’liğe terfi eden Ali Semih Çetin. Yasa gereği generaller hakkında soruşturma yetkisi Genelkurmay askeri savcılığında olduğundan dosyayı hemen Askeri savcılığa ilettim. Askeri savcılık buna itiraz etti. Ancak ben bu itirazı reddettim ve dosya orada kaldı.” 
Evet yasa dışı yapılanma var 
Tümamiral Çetin ile aynı davada yargılanmasını eleştiren Albay Özbek, ordu içinde darbe isteyenlerin planlar yaptıklarını ancak kendisinin buna hiç dahil olmadığını savundu. Hava Kuvvetleri’nde görev yaptığı dönemde Hava Harp Okulu bünyesinde yasa dışı bir yapılanma olduğunu anlatan Özbek “Hükümet aleyhine yapılan hukuk dışı çalışmalara dair başlattığım soruşturmada şüphelileri askeri savcılığa bildirdim. Baktığım bir diğer dosya da ‘Karargah Evleri’ydi. Bu dosya İstanbul’daki savcılara gönderilmiyordu ancak ben gönderdim. Bunlara rağmen darbecilikle suçlanmak beni kahrediyor” dedi. 
14 Balyoz sanığı sırra kadem bastı 
KARARA bağlanan Balyoz Darbe Planı davasının hakkında tutuklama kararı bulunan 14 sanığına aylardır ulaşılamıyor. Balyoz’da kararını açıklayan mahkeme heyeti haklarında ceza verilen tutuksuz sanıkların tutuklanmasını istemişti. Ancak haklarında tutuklama bulunan 14 sanık sırra kadem bastı. Yakalama savcısının baktığı firari sanıkların evlerinde bulunamadığı mahkemeye resmi yazılarla bildirildi. Firari sanıkların nerede olduğu bilinmiyor.