Başbuğ istedi 4 emekli or davetsiz tanıklık için geldi
Başbuğun avukatı, eski Genelkurmay Başkanı Koşaner, eski Deniz Kuvvetleri Komutanı Ataç, eski Jandarma Komutanı Işık ve eski Hava Kuvvetleri Komutanı Babaoğlunu duruşmaya getirerek tanık olarak dinlenmelerini talep etti. Mahkeme reddetti.

ERGENEKON davasının 276. durumasında bir ilk yaşandı. Tutuklu sanık eski Genelkurmay Başkanı İlker Başbuğ’un avukatı İlkay Sezer, Başbuğ’dan sonraki Genelkurmay Başkanı Işık Koşaner ile birlikte 3 emekli kuvvet komutanını tanık yapmak için mahkemeye getirdi. Mahkeme, saatlerce tanık odasında bekleyen Koşaner ve diğer komutanlar için “Tanık olarak dinlenilmelerine gerek yok” kararı verdi. 
Başbuğ 4 paşayı tanık gösterdi 
Dünkü duruşmanın başlamasının ardından İlker Başbuğ’un avukatı İlkay Sezer söz alarak eski Genelkurmay Başkanı Işık Koşener ile eski Deniz Kuvvetleri Komutanı emekli Oramiral Metin Ataç, eski Jandarma Genel Komutanı emekli Orgeneral Atilla Işık ve eski Hava Kuvvetleri Komutanı emekli Orgeneral Aydoğan Babaoğlu’nun tanık olarak dinlenilmesi için hazır ettiğini söyledi ve duruşmada tanık olarak dinlenilmelerini istedi. Sezer, CMK’nın 178’inci maddesine göre mahkemenin bu tanıkları dinlemek zorunda olduğunu savundu. 
Başbakan’ın sözlerini hatırlattı 
İrtica ile Mücadele Eylem Planı’nın basında yer almasından sonra Başbakan Tayip Erdoğan’ın “Aramızda güven sorunu yok” dediğini hatırlatan Sezer, “Başbakan daha sonraki süreçlerde, televizyon kanallarında bu suçlamalarla ilgili beyanlarda bulunmuştur. Bu beyanlar başbakanın İlker Başbuğ ile ilgili suçlamaları reddettiği manasına gelmektedir” dedi. Başbuğ Ergenekon’da 4. kez duruşmaya katıldı. Sevgi Erenerol ve Vedat Yenerer’in avukatı Vural Ergül ise “Mahkeme izin verirse Tuncay Güney’i Kanada’dan elektronik ortamda hazır edeceğim” dedi. Emekli Albay Dursun Çiçek’in avukat kızı İrem Çiçek ve bazı avukatlar da duruşmaya tanık getirdiklerini ve bu kişilerin dinlenmesini talep etti. Duruşma savcısı Murat Dalkuş, yeni tanık dinlenmesi konusundaki taleplerin reddedilmesini istedi. 
Tanık odasında beklediler 
Mahkeme heyeti de daha önce dinlenen tanıkların yeterli olduğunu ve yeni tanık dinlenmesinin dosyaya bir şey katmayacağını belirterek talepleri reddetti. Mahkeme, duruşmayı 11 Mart gününe erteledi. Duruşmanın başlangıcından mahkemenin kararını açıkladığı saate kadar Silivri’deki ‘tanık’ odasında bekleyen Koşener, Ataç, Işık ve Babaoğlu kararın ardından tanıklık yapamadan Silivri’den ayrıldı. 
‘TERFİ’ İÇİN ‘İSTİFA’ ETMİŞLERDİ 
DÜN Silivri’ye tanıklık yapmaya gelen iki isim dikkat çekti. Eski Genelkurmay Başkanı Işık Koşaner, 2011 yılı YAŞ toplantısı öncesinde YAŞ’ın ardından yaş haddinden emekli olacak olan Deniz Kuvvetleri Komutanı Eşref Uğur Yiğit ve Hava Kuvvetleri Komutanı Hasan Aksay’la birlikte  erken emeklilik dilekçesi vermişti. Komutanların Ergenekon ve Balyoz gibi darbe davalarında sanık durumunda bulunan komutanları terfi ettirme talepleri Başbakan Erdoğan ve Cumhurbaşkanı Gül tarafından reddedilince erken emeklilik istedikleri ortaya çıkmıştı. 
Eski Jandarma Genel Komutanı emekli Orgeneral Atilla Işık ise 2010 yılığ YAŞ toplantısı öncesinde sürpriz şekilde emekliliğini istemişti. İlker Başbuğ, 2010 Ağustos YAŞ’ında o dönem Ergenekon davasında şüpheli konumunda bulunan Orgeneral Hasan Iğsız’ı Kara Kuvvetleri Komutanı olarak atamak istemiş, ancak Başbakan Erdoğan ve Cumhurbaşkanı Abdullah Gül buna karşı çıkmıştı. Erdoğan ve Gül’ün Kara Kuvvetleri Komutanlığı’na getirmek istediği Atilla Işık, sürriz bir kararla emekliliğini isteyerek Başbuğ’un elini kuvvetlendirmek istemişti. 
Hilmioğlu Adli Tıp’a sevkedildi 
ERGENEKON davasının dünkü duruşmasında hasta sanıklar için tahliye beklentisi oluşmuştu.  Mahkeme Başkanı Hasan Hüseyin Özese, hasta sanıklardan eski İnönü Üniversitesi Rektörü Fatih Hilmioğlu’nun Adli Tıp’a sevk edilerek, cezaevinde kalmasının hayatı için kesin tehlike oluşturup oluşturmayacağı konusunda rapor alınmasına karar verildiğini belirtti. 
Tahliye talepleri toptan reddedildi 
MAHKEME theyeti, tahliye taleplerini redderken, dünkü oturumda okunan belgeler, Genelkurmay Başkanlığı’ndan gönderilen harddisklere ilişkin naip hakim incelemesi ve diğer naip hakim incelemelerine ilişkin rapor ve belgelerin incelenmesi için sanıklar ve avukatlara süre verdi. 
Yuhalayanlar tek tek tespit edildi 
HEYET ara kararları açıklarken sanık avukatları tepki gösterdi, izleyiciler de heyeti yuhaladı. Bunun üzerine Özese, yuhalayan izleyicilerin tespit edilerek haklarında işlem yapılmasını istedi. Bunun üzerine jandarma basın mensuplarının salondan çıkmasına izin vererek izleyicileri çıkartmadı. Yapılan tespitin ardından salon boşaltıldı.