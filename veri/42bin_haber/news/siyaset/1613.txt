Kerry: Erdoğan'la bu konuda aynı fikirde değiliz
ABD Dışişleri Bakanı John Kerry, Başbakan Erdoğan'ın Viyana'da yaptığı açıklamalarla ilgili olarak, "Bu konuda aynı fikirde değiliz. Türkiye ve İsrail, her ikisi de ABD'nin hayati müttefikleridir" dedi. Erdoğan Medeniyetler İttifakı forumunda yaptığı konuşmada Tıpkı siyonizm gibi, tıpkı antisemitizm gibi, tıpkı faşizm gibi, İslamofobinin de bir insanlık suçu olarak görülmesi kaçınılmaz hal almıştır demişti. Erdoğan'ın siyonizmi insanlık suçu olarak görmesi İsrail'in tepkisini çekmişti.
Dışişleri Baknı Ahmet Davutoğlu Ankara'ya gelen ABD Dışişleri Bakanı John Kerry ile ortak basın toplantısı düzenledi;

Gazetecilerin sorularını da yanıtlayan Davutoğlu, bir gazetecinin son dönemde Türk yetkililerin İsrail'le ilgili açıklamaları konusunda yönelttiği soru üzerine, soruda 'düşmanca açıklamalar' ifadesi olduğunu belirterek, şunları söyledi:

'Biz hiçbir zaman, hiçbir şekilde, hiçbir ülkeye ve millete dönük düşmanca açıklamalarda bulunmadık. Ama eğer düşmanca bir uygulamadan bahsetmek gerekirse açık denizlerde 9 sivil vatandaşımızı, onların hiçbir hukukunu ihlal etmedikleri halde hunharca katleden İsrail'in tutumuna düşmanca denebilir. Bütün buna rağmen biz İsrail'e bu tutumunu düzeltme imkanı verdik. Onlar bu tutumu düzeltmek yerine son 2,5, 3 yıl içinde eski tutumlarında ısrar ederek gösterdikleri düşmanca tavrı meşrulaştırmaya çalıştılar. Hiçbir açıklama bir insanın kanından daha yüksek bir bedel taşımaz. Burada Ankara'dasınız ve ben size şu soruyu soruyorum. Lütfen bu soruyu da aynen Tel Aviv'de sorun. Bu 9 masum insanın suçu neydi? Bu 9 masum insan içinde bir de ayrıca Amerikan vatandaşı var. Amerikan kamuoyuna da bunu sorun. Ne oldu ki düzenli bir orduyla uluslararası sularda seyretmekte olan bir gemiye sanki bir düşman gemisiymiş gibi saldırıda bulunuldu?'

-'Türk halkının dostluğu kavidir, saldırılara tepkisi de kavi olur'-

'Türk halkının dostluğu da kavidir, Türk halkına dönük olarak yapılan saldırılara tepkisi de kavi olur. Geçmişte asırlara bakarsanız her zaman bizim Yahudi milletiyle ilgili sorunlarla yakından ilgilendiğimize, her zaman kucak açtığımıza, her zaman antisemitizme karşı çıktığımıza bütün tarih şahittir' diyen Davutoğlu, Türkiye'nin bugün de antisemitizme en yüksek sesle karşı çıkan ülkelerin başında geldiğini vurguladı. Dışişleri Bakanı Ahmet Davutoğlu, şunları kaydetti:

'Her türlü ırkçılığa karşı çıkan ülkelerin başında geliyoruz. Bu tutumumuzu da sürdüreceğiz. İsrail eğer Türkiye'den olumlu açıklamalar duymak istiyorsa, tutumunu gözden geçirmelidir. Hem bize dönük tutumunu hem de başta Batı Şeria'daki yerleşimler sorunu olmak üzere bölge halklarına karşı tutumunu gözden geçirmelidir. Unutmayın ki Gazze saldırıları olana kadar ve Mavi Marmara olana kadar İsrailli yetkililer Türkiye'de en üst düzeyde ağırlandılar. İsrail-Suriye barışını sağlamak için gece gündüz Sayın Başbakanımız, bizler çaba sarf ettik. İsrail-Filistin barışı olsun diye büyük çabalar sarf ettik. Yine sarf etmeye hazırız.

Sayın Kerry, Sayın Obama bu konuda çok ciddi çabalar içine girecekleri bilgisini ilettiler. Her zaman Türkiye, iki devletli adil bir çözüm için, 1967 sınırlarına dayalı iki devletli bir çözüm için ne yapılması gerekiyorsa yapmaya hazırdır. Bunu diyen bir ülkenin herhangi başka bir ülkenin varlığına dönük olarak bir yaklaşım içinde olduğunu iddia etmek mümkün değil. Ama eğer bazı ülkeler, bir ülke bizim vatandaşlarımızın hayat hakkına açıkça ve düşmanca tehdit etmişse, müsaade edin de buna karşı biz açıklama yapma hakkını mahfuz tutalım. Bugün herhangi bir ülkeye ya da topluluğa karşı bir tutum değil, saldırgan bir tavırla ilgili tepkidir. Yoksa biz Ortadoğu'da barış için her zaman her türlü çabayı göstermeye hazırız. Yakın zamana kadar da ne kadar büyük çabalar sarf ettiğimizi, İsrailli yetkililerle birlikte ne kadar büyük çabalar sarf ettiğimizi herkes yakından bilir. Şimdi de ben Sayın Kerry'ye söyledim. Ne yapılması gerekiyorsa iki devletli barış çözümü doğrultusunda her türlü katkıyı vermeye Türkiye hazır.' 

ABD Dışişleri Bakanı John Kerry, "Kendi halkına karşı şiddet uygulayan Esed rejiminin meşruiyeti kalmamıştır. Esed'in bundan sonra yapacağı seçimlerin de önemi yoktur."

Dışişleri Bakanı Ahmet Davutoğlu, "Biz her türlü ırkçılığa karşı çıkan ülkelerin başında geliyoruz, bu tutumu da sürdüreceğiz. İsrail eğer Türkiye'den olumlu açıklamalar bekliyorsa tutumunu gözden geçirmelidir" dedi.

ABD Dışişleri Bakanı John Kerry, Başabakan Erdoğan'ın Viyana'da yaptığı açıklamalarla ilgili olarak, "Bu konuda aynı fikirde değiliz. Türkiye ve İsrail, her ikisi de ABD'nin hayati müttefikleridir" dedi.