Protokole öncelikli muayene torpili!
Çukurova Üniversitesi Tıp Fakültesi Hastanesi, Anayasayı ihlal ederek Adana Protokolüne muayene önceliği tanıdı. Protokol ve aileler acil, hamile, engelli, yaşlı ve çocuklardan önce muayene edilecek.

ÇUKUROVA Üniversitesi Tıp Fakültesi Balcalı Hastanesi inanılmaz bir skandala imza atarak “ilk muayene edilecekler” protokolü hazırladı. Çukurova Üniversitesi Rektörü Prof. Dr. Mustafa Kibar, Sağlık Bakanlığı’nın “acil vakalar, ağır engelli raporu bulunan engelliler, hamileler, 65 yaş üstü yaşlılar, 7 yaşından küçük çocuklar ve harp ve vazife şehitlerinin dul yetimleri ile malül ve gaziler” olarak belirlediği öncelikli muayene olacaklar listesine alternatif bir ‘protokol’ listesi oluşturdu. Kibar, öncelikli muayene olacaklar listesini Adalet Bakanlığı, Adana Valiliği, öğretim üyeleri, 6’ncı Mekanize Piyade Tümen ve Garnizon Komutanlığı görevlileri ile yakınları şeklinde düzenledi. Kibar, kendi oluşturduğu “muayene öncelik protokolü” için bir de irtibat bürosu kurdu. Rektör Kibar, bu düzenlemeleri resmi birer yazıyla ilgili kurumlara iletti. Kibar yazısında bu kişilere hastanede beklerken irtibat bürosunda hizmet verileceğini duyurdu. 
Türkiye’de bir ilki başlattık!.. 
Skandalın ortaya çıkması üzerine Çukurova Üniversitesi Tıp Fakültesi Balcalı Hastanesi Başhekim Prof. Dr. Yeşim Taşova, irtibat bürosunun amacının çok önemli işlerde bulunan kişilerin zamandan tasarruf etmesi olduğunu savundu. Taşova, önemli kişilerin muayane ve tetkik işlerini halledip iş kaybı olmaksızın işlerinin başına dönmelerini hedeflediklerini anlatarak şunları söyledi: “Bunun için irtibat bürosu hazırladık. Ayrımcılık değil bizim buradaki hedefimiz açıkçası bu çalışanların birinci derece yakınları ve kendileridir. Bu çalışanlarımız hastanemize geldikleri zaman oldukça önemli vakitlerini burada geçiriyorlar. Hem onların işleri hızlıca halletmek hem de oradaki vatandaşlarımızın işlerini kolaylaştırmayı amaçladık. Türkiye’de bu uygulama bir ilk.” 
Felçli çocuğa 2 ay sonrasına randevu 
HASTANE yönetimi “öncelikliler protokolü”nü savunurken doğuştan bağırsak felci olan 13 yaşındaki oğlunu tedavi ettirmek için mücadele eden İhsan Demirkol, Balcalı Hastanesi’nde kendilerine  2 ay sonrasına randevu verildiğini söyledi. Demirkol, “2 ay sonra randevuya gelip muayene olabildik. Benim oğlumun hastanede yatmasına karar verdiler ancak yer olmadığı için 1 ay sonra yatabildi. Ancak bu önemli kişileri ve yakınlarını hemen muayene ediyorlarmış bu ayrımcılıktır” diye konuştu. 
BU AYRIMCILIK ANAYASA’YA AYKIRI 
AVUKAT Kerem Aydın, Balcalı Hastanesi’nde hayata geçirilen uygulamanın yasaya aykırı olduğunu belirterek şunları söyledi: 
“Bununla ilgili 12 Eylül 2010 tarihinde halk oylamasına sunularak kabul edilen 5982 sayılı Türkiye Cumhuriyeti Anayasası’nın bazı maddelerinde değişiklik yapmasına dair, kanun hükümleriyle Anayasanın 10. maddesine eklenen fıkralarda yer alan kadınlar ve erkekler eşit haklara sahiptir. Devlet bu eşitliği yaşama geçirmekle hükümlüdür. Bu nedenle alınacak tedbirler eşitlik ilkesine aykırı olarak yorumlanamaz. Çukurova Üniversitesi’nin belirlemiş olduğu Adana Valiliği, subaylar, yargı mensupları ve il müdürleri herhangi bir kanun önünde öncelikli olarak hastane hizmetlerinden yararlanma gibi birşey söz konusu değildir. Bu zaten anayasanın 10 . maddesi olan eşitlik ilkesine aykırı. Bununla ilgili olarak 20 Ekim 2010 tarihinde Sağlık Bakanlığı genelge göndermiştir. Bu yapılan uygulama yanlıştır. Bundan biran önce dönülmesinde fayda vardır. Bu durumunu son bulması için gerekli yerlere başvuru yapacağız. Kaldı ki Çukurova Üniversitesi’nin çok sayıda yolsuzluk mahkemeleri adliyede devam etmektedir. Bu etik olarak da doğru değildir.”