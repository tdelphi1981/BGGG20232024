Arınç'tan karikatürlü gönderme
Başbakan Yardımcısı Arınç, AK Parti'nin başarısını Türkiye'nin siyasi hayatındaki ''muhteşem bir başarı'' olarak nitelendirerek, 2011 seçimlerinin ardından yayımlanan bir karikatürle Kılıçdaroğlu'na gönderme yaptı 
 Başbakan Yardımcısı Bülent Arınç, AK Parti Genel Merkez Siyasi ve Hukuki İşler Başkanlığı'nca genel merkezde düzenlenen ''Siyasi ve Hukuki İşler Başkanları Eğitim ve Değerlendirme Toplantısı''na katılarak, hükümetin icraatlarına ilişkin konuşma yaptı.
 
 AK Parti'nin 11 yıldır iktidarda olduğuna ve hükümetin her gününün başarılarla geçtiğine işaret eden Arınç, Türkiye'nin son 50-60 yıllık siyasi hayatına bakıldığında üç defa üst üste tek başına iktidarı kazanan ve oy artışıyla bunu devam ettiren başka bir örnek olmadığını vurguladı.
 
 Türkiye'de, Demokrat Parti, Adalet Partisi ve Anavatan Partisi'nden başka son 60-62 yılda tek başına iktidara gelen parti olmadığını, koalisyon hükümetleriyle ülkenin yönetildiğini ifade eden Arınç, ''Üç partili, dört partili hatta dışarıdan destekli modellerle farklı koalisyonlar kurulmuştur'' dedi. 
 
 AK Parti'nin 2002, 2007 ve 2011 seçimlerinde oy oranını sürekli artırmak suretiyle iktidarda kalmayı başardığını anlatan Arınç, partinin iki büyük yerel seçim geçirdiğini, yüksek oy oranları alarak Türkiye'deki belediyelerin yüzde 60'dan fazlasını kazandığını söyledi.
 
 AK Parti'nin başarısını Türkiye'nin siyasi hayatındaki ''muhteşem bir başarı'' olarak nitelendiren, bununla ilgili araştırma yapılabileceğini, tezler hazırlanabileceğini dile getiren Arınç, şöyle devam etti:
 
 ''Ama çoğu zaman bu başarının öyküsünü bu kadar kitaptan, araştırmadan, tez açıklamanın ötesinde küçücük bir karikatürle özetlemenin daha kolay olduğunu düşünüyorum. Hiç unutmuyorum; o tarihlerde bir gazetede bir karikatür yayımlandı. Karikatürde şu var: Sayın Başbakanımız Tayyip Erdoğan her zamanki haliyle boylu poslu, dirayetli, güçlü. Karşısında iki kişi var, başları önlerinde biraz süklüm püklüm duruyorlar. Başbakanımız da onlara ithafen diyor ki, 'Söyleyin utanmayın, içinizden hanginiz bana oy verdi'. Başları önde olanlardan birisi Bahçeli, birisi Kılıçdaroğlu. Demek ki dört seçmenden İkisinin, altıdan üçünün, ondan beşinin oyunu almaya muktedir olan AK Parti sonunda karşısında gördüğü iki kişiden birine potansiyel seçmen gözüyle bakabilir.
 
 Kurban olduğum Allah bu karikatürden sonra işin ne kadar gerçek olduğunu bir başka sözde de ortaya koydu. Günün birinde Kemal Kılıçdaroğlu'na bir televizyonda sordular, 'İki adaydan birisi Abdullah Gül olsa oyunuzu neye verirsiniz ' Büyük bir heyecanla ve boş bulunarak, 'Tabii niçin olmasın' dedi. Demek ki Kılıçdaroğlu, iki adaydan birisi Abdullah Gül olursa, yani AK Parti'nin kurucusu, ilk başbakanı ve AK Parti grubunun oylarıyla ve desteğiyle cumhurbaşkanı seçilen kişiye oy verebilecek bir noktaya geldi. Rabbim hidayet ederse ne kadar büyük, örneklerini görebiliyoruz.'' 
 
 AA