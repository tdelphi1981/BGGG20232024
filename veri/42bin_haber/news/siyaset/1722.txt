Şafak Pavey Esma Esad ile görüştü
SURİYE Devlet Başkanı Beşar Esad ile görüşen CHP Hatay milletvekilleri Hasan Akgöl, Mevlüt Dudu, İstanbul Milletvekili Şafak Pavey ile Mersin Milletvekili Aytuğ Atıcı'dan oluşan heyet Türkiye'ye döndü. Heyet, kayıp yabancı gazetecilerden birinin ölmüş olabileceğini, diğeri hakkında bir bilgi bulunmadığını açıkladı.
İç savaşın yaşandığı Suriye'ye güvenlik gerekçesiyle gizli bir şekilde giden CHP heyeti, dün Beşar Esad ile bir görüşme yaptı. Suriye Arap Haber Ajansı'nın görüntülerini yayınladığı görüşmenin ardından CHP heyeti, bugün sabah saatlerinde Hatay'ın Yayladağı Gümrük Kapısı'na geldi. Sınır kapısında yapılan işlemlerin ardından Türkiye'ye giriş yapan CHP heyeti burada ziyaretleri hakkında bilgi verdi. CHP Hatay Milletvekili Hasan Akgöl, Suriye'de kaybolduğu bildirilen ABD'li gazeteci Austin Tice'yi Beşar Esad'a sorduğunu, gözaltında ise kendilerine teslim edilmesini istediklerini söyledi. Beşar Esad'ın ABD'li gazeteci hakkında bilgisinin olmadığını söylediğini kaydeden Akgül, Ürdünlü kayıp gazeteci Beşşar Kaddumi'nin durumunu da sorduklarını ancak ölmüş olabileceğinin söylendiğini belirtti. Akgöl, "Beşşar Kaddumi'nin ölmüş olabileceği konuşuluyor. Beşar Esad'tan her iki gazetecinin akıbeti hakkında araştırma yapılmasını talep ettik. O da gerekli çalışmalarını yapacağını söyledi" dedi.

ŞAFAK PAVEY, ESMA ESAD İLE GÖRÜŞMÜŞ

Hasan Akgöl, yaptıkları ziyaretin çok olumlu geçtiğini de kaydederek şunları söyledi:

"Esad'la görüştük. Demokratikleşme yolunda atılan adımlar konusunda bilgi aldık. Bununla alakalı Anayasa'da değişiklik yapıldığını öğrendik" dedi. 

Akgöl, milletvekili Şafak Pavey'in Esad'ın eşi Esma Esad ile görüşme yaptığını, tüm görüşmelerin olumlu geçtiğini söyledi.