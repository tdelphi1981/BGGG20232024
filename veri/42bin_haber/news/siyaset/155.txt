'Ateşkes yetmez, Filistin devmeti kurulmalı'
Avrupa Birliği Bakanı ve Başmüzakereci Egemen Bağış, Gazze'ye yönelik saldırıların ardından tarafların ateşkes kararı almasının herkese rahat bir nefes aldırdığını söyledi.
Ateşkesin yeterli olmadığını aktaran Bakan Bağış, bağımsız, egemen ve kendi ayakları üzerinde duran bir Filistin devleti kurulmadığı sürece gerçek barışın sağlanamayacağını ifade etti. 

'İstanbul AB'ye Hazırlanıyor' projesi kapsamında düzenlenen Şehir Eşleştirme Programı'nın tanıtımı İstanbul Ticaret Üniversitesi Eminönü Yerleşkesi'nde düzenlenen toplantıyla yapıldı. Programa AB Bakanı ve Başmüzakereci Egemen Bağış, İstanbul Valisi Hüseyin Avni Mutlu, İstanbul Ticaret Üniversitesi Rektörü Prof. Dr. Nazım Ekren ve çok sayıda davetli katıldı. 

Toplantıda konuşan Egemen Bağış, Türkiye'nin Avrupa Birliği sürecindeki en önemli sorun ve engelinin ön yargılar olduğunu söyledi. Türkiye ile ilgili Avrupa'da bir imaj sorunu olduğunu belirten Bakan Bağış, "Ben bunu Türkiye'nin Avrupa Birliği başvurusunun ilk yapıldığı dönemlere, yani rahmetli Menderes'in 1959 yılında o zamanki adıyla Avrupa Ekonomik Topluluğu'na ilk başvuru yaptığı dönemdeki Türkiye'nin şartlarıyla bu günün Türkiye'sinin şartlarının karıştırılması ve kafalardaki algı sorunundan kaynaklandığına inanıyorum. O günlerin Türkiye'sinin kişi başına geliri 400 dolardı. Bu gün 11 bin dolar. O günlerin Türkiye'sinin kendi vatandaşını 'Misafir İşçi' statüsüyle Avrupa'ya, Almanya'ya gönderip onlardan gelecek markları, dövizleri değerlendirmek en büyük umuduydu. Ama bu günün Türkiye'si öyle değil." ifadelerini kullandı.

Avrupa'da bir algı karmaşası yaşandığını belirten Bakan Bağış, bu ön yargıların ortadan kaldırılması için İstanbul'un önemli bir fırsat olduğunu söyledi. Türkiye'nin AB üyeliğine karşı olanların İstanbul'a ve Türkiye'ye hiç gelmemiş kişiler olduğunu anlatan Bakan Bağış, "Ama İstanbul'a gelip bir insanımızın konukseverliğini, güler yüzünü, gıdalarımızın hijyenik standartlarını, İstanbul'un o güzelliğini gören hemen hemen herkesin Türkiye'nin Avrupa Birliği üyeliğine sıcak bakması bu aşamada gerçekten çok çok önemli." diye konuştu. 

'GAZZE'DEKİ ATEŞKESLE RAHAT NEFES ALDIK'

Konuşmasında İsrail ile Filistin arasındaki ateşkese de değinen Egemen Bağış, son dönemde Gazze'den gelen olumsuz haberlerin herkesin içini kararttığını, dün akşam itibariyle sağlanan ateşkesle rahat bir nefes aldıklarını belirtti. 

Ateşkesin sağlanmasında Başbakan Recep Tayyip Erdoğan'ın başkanlığındaki Türk heyetinin çalışmalarının katkısı bulunduğunu belirten Bağış şunları söyledi: "Biliyorsunuz ki Sayın Başbakanımız daha geçen hafta Kahire'deydi ve kendisi dönerken Başta Genel Başkan Yardımcımız Ömer Çelik başkanlığında, MİT Müsteşarımızın da içinde bulunduğu bir heyetimizin Kahire'de kalıp Gazze'de ateşkes sağlanana kadar müzakere sürecine destek vermesi talimatını vermişti. Bu çabalarda Türkiye'nin de önemli bir rolü vardı. Çok şükür bugün Gazze'deki kardeşlerimiz gibi biz de rahat bir nefes alabiliyoruz."
 
Ateşkesin yeterli olmadığını ifade eden Bakan Bağış, bölgede kalıcı bir barışın tesis edilebilmesi için bağımsız Filistin devletinin kurulması gerektiğini vurguladı. Bağış, "Bu gün Avrupa'daki bir çok ülke, batıdaki bir çok ülke İsrail'in güvenliğini önemsiyor. Avrupa Birliği gibi bir barış projesinin bu günkü yöneticilerinin anlaması gereken bir şey var. İsrail'ni yanı başında hür, bağımsız, egemen ve kendi ayakları üzerinde duran bir Filistin devleti kurulmadığı sürece ne İsrail'e, ne Ortadoğu'ya barış gelir, ne de küresel barış gerçekten istediğimiz noktaya ulaşabilir. Bu ateşkes bir pansumandır, bir ara çözümdür. Ama kalıcı çözüm Filistin devletinin biran evvel kurulmasıyla gerçekleşecektir." dedi. 

ŞEHİR EŞLEŞTİRME PROGRAMI

İstanbul AB'ye Hazırlanıyor Projesi Kapsamında düzenlenen Şehir Eşleştirme Programı Avrupa Birliği Bakanlığı'nın desteği, İstanbul Valiliği ve Büyükşehir Belediye Başkanlığı'nın işbirliğiyle, Türkiye Belediyeler Birliği koordinasyonunda yürütülecek. Programın ana hedefi İstanbul ilindeki 39 kaymakamlık ve ilçe belediyesinin AB üyesi ülkelerdeki muadil kuruluşlar ile AB müktesebatının yereldeki uygulamalarına yönelik bilgi ve deneyim alışverişi yapabilmesini sağlamak olarak belirlendi. Program kapsamında 10 eşleştirme projesi kapsamında seçilecek kaymakamlık ya da ilçe belediyelerine destek sağlanacak.