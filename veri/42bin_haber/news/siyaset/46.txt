AKP'nin son sözü 'Yarı Başkanlık'
Başkanlık sistemi, bu hafta TBMM Uzlaşma Komisyonu'na geliyor. Dört siyasi parti, tekliflerini çarşamba günü 2 Nolu Yazım Komisyonu'na katalog halinde sunacak.
 TBMM Başkanı Cemil Çiçek, AKŞAM'a yaptığı açıklamada, anayasa yazımında 'Temel Hak ve Hürriyetler' bölümünün geçildiğini belirterek, şöyle dedi: 'Sıra yasama bölümünde. Belki de en kritik bölüm. Çünkü Türkiye'nin rejimiyle ilgili hangi model tercih edilecekse yasama bölümünde bunları tartışmamız gerekiyor. Başkanlık mı, yarı başkanlık mı, partili cumhurbaşkanlığı mı yoksa şimdiki sistemle mi devam edileceğini belirtmenin tam zamanı.'
 PARTİLERE MESAJ 
 Son 30 yıldır cumhurbaşkanları ve başbakanlar arasında çatışma yaşandığına vurgu yapan Çiçek, şöyle devam etti: 'Yıldırım Akbulut'u başbakan yapan Turgut Özal'ın kendisidir. Ama en kritik konularda bile karşı karşıya geldiler. Özal ve Demirel, ne kadar birbirine yakındı ama neler yaşadıklarını biliyoruz. Bizim sistemimiz çatışma üretiyor, bundan yorulduk.'
 Çİçek, dört partiye de şu mesajı verdi: 'Bu sistemle devam edeceksek başımıza nelerin geleceğini bilelim. Tecrübeli bir siyasetçi olarak öngörüde bulunmuş olayım. Zira tarihi sorumluluğumu yerine getirmek istiyorum. Diyorum ki böyle devam ederse cumhurbaşkanını halk seçtikten sonra gerginlik ve çatışma daha da artacak. Herkes sonuçlarını düşünsün.'  
                Ebru TOKTAR ÇEKİÇ