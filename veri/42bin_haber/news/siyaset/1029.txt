'Balkonlarda anten olmayacak'
 
 Levent, Akatlar’daki İSOV Mesleki Eğitim Kompleksi’nde bu yıl 13.uncu düzenlenen törende çevre konusunda bilinç uyandıran ve çevre dostu projeler ödüllendirildi. Törene, Çevre ve Şehircilik Bakanı Edoğan Bayraktar ile birlikte İSO Başkanı Tanıl Küçük, firma temsilcileri ve projeleriyle yarışmaya katılan firmaların yöneticileri katıldı.
 
 Bakan Bayraktar, İSO’nun Türkiye ihracatının yaklaşık yüzde 30’nu yapan bir kuruluş olduğunu söyledi. Sanayileşme çalışmalarında çevre bilincinin en önde olduğunu anlatan Bayraktar, eksikliklerine rağmen sanayicilerin eğitim ve kültür seviyesi bakımından dünyanın bir çok bölgesinden önde olduklarını kaydetti. Türkiye olarak artık sanayi toplumu olduklarını belirten Bayraktar, Türkiye ihracatının yüzde 90’nını sanayi ürünlerinin oluşturduğunu belirtti.
 
 Araştırma geliştirme çalışmalarına biraz daha önem verilmesi gerektiğini, bakanlık olarak bu konuda destek vereceklerini söyleyen Bayraktar, "Çalışmalarımızda hiç bir şekilde çevreye zarar vermeme ilkesi en öndedir. Şunu da paylaşmak istiyorum Türkiye’nin sanayicileri eksiklikleri olsa da gerek eğitim seviyeleri bakamından gerekse dünyayı okuma bakımından dünyanın bir çok bölgesinden ilerdeyiz" dedi. Türkiye’nin yatırım için cazibesini artırmaya devam ettiğini ifade eden Bayraktar, bunun güven ve istikrar ortamıyla doğrudan bağlantılı olduğunun altını çizdi.
 
 Dünyada Türkiye’nin en fazla gelişme kapasitesi olan 5 ülkeden biri olarak göründüğünü ifade eden Bayraktar, bu kapsamda çevre ve benzer konularla ilgili tedbirleri de almaya devam edeceklerini ve çevre kalitesinden taviz verilmeyeceğini belirtti.
 
 81 ilde 161 hava ölçüm merkezi oluşturulduğunu da kaydeden Bayraktar, ÇED izinleri için de bürokratik engellerin azaltıldığını, mavi bayrak plaj sayısının 355’e çıktığını gemi atıkları için 221 limanda atık hizmeti verildiğini belirtti.  Belediyelerin atık su arıtma giderlerinin de önemli bir kısmının bakanlık tarafından karşılandığını anlatan Bayraktar, yeni yapılan binaların enerji kayıplarının eskilere oranla yüzde 40 daha iyi durumda olacağını belirterek çevreye duyarlı firmaların çalışmaları için kendilerini tebrik ettiğini söyledi.
 
 İstanbul Sanayi Odası Yönetim Kurulu Başkanı (ISO) Tanıl Küçük ise yaptığı konuşmada doğa ve çevrenin korunması konusunda üretim ve istihdam, bunun yanında ekonomik gelişmenin önünün tıkanmaması gerektiğini anlattı.
 
 Yarışmaya 43 firma katıldı. Katılanlar jüri tarafından değerlendirmeye tabi tutuldu. Firma temsilcilerine plaket verildi. Projeler arasında yapılan elemede İnovatif çevre dostu ödülleri dalında "Çınar Ankastre fırın" ile Arçelik, "Capmaks" ürünü ile Kordsa Global Endüstriyel iplik ve Kord Bezi Sanayii ödüle layık görüldü.
 Büyük ölçekli kuruluş enerji verimliliği alanında birincilik ödülünü Ford Otosan "pres hatların alt yastık enerji tasarrufu" projesiyle kazandı. Büyük ölçekli kuruluşlar çevre yönetimi sosyal sorumluluk dallında birinciliğe İçdaş Çelik Enerji Tersane ve Ulaşım Sanayii layık görüldü.
 
 YENİ BİNALARIN BALKONUNDA ANTEN OLMAYACAK
 
 Ödül töreni sonrası gazetecilerin sorularını yanıtlayan Çevre ve Şehircilik Bakanı Erdoğan Bayraktar, görüntü kirliliği oluşturan uydu antenleri ile ilgili görüşmeler yaptıklarını belirterek yeni yapılacak binalarda bu tip görüntü oluşmaması için gereken tedbirlerin alınacağını açıkladı.
 
 Bakan Bayraktar, binalarda görüntü kirliliğine neden olan uydu antenleriyle ilgili çalışma yürütüldüğünü belirterek "Bunu Radyo Televizyon Üst Kurulu ile görüşüyoruz. Bundan sonra yapılacak yeni binalarda balkonlarda kesinlikle anten konmaması için gereken tedbirleri alıyoruz. Antenlerin birleştirilmesi ve ortak kullanım gibi. Ama mevcut anten sistemi için de belli bir süre vereceğiz, bu süre sonunda balkonlarda anten olmayacak. Bu ne demektir. Ülkemizin her bakımdan gelişmesine, güzelleşmesine katkıda bulunmasına ek olarak görsel güzelliğe de katkıda bulunmamız lazım. Çok ciddi bir kentsel dönüşüm yapıyoruz. Kentsel değişim dönüşüm yapıyoruz. Binalarımızın fotoğrafını güzelleştirmemiz lazım, şehirlerimi güzelleştirmemiz lazım. Bu bağlamda balkonlarımızdaki o çirkin görüntüleri de mutlaka ortadan kaldıracağız. Ama bunun bir süresi var. İncitmeden, kırmadan dökmeden, hem de çok daha güzel olacak. Görüntü kalitesini artıracak tedbirleri de RTÜK ile birlikte almaktayız" dedi. Bakan Bayraktar, uygulamanın 2014 yılı sonuna kadar balkonlardaki kötü görüntüyü tamamen kaldırmayı hedeflediğini söyledi.
 
 Süleyman KAYA-İSTANBUL,(DHA)
  