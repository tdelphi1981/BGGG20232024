Fişleme iddiaları araştırılıyor
 
 Havaalanında gazetecilerin sorularını yanıtlayan komisyon üyelerinden AK Parti Adıyaman Milletvekili Mehmet Metiner, fişleme ve emniyet müdürü intiharını araştıracaklarını söyledi.
 
 Tunceli’nin Hozat İlçesi’ndeki fişleme iddialarını araştırmak üzere kurulan TBMM İnsan Haklarını İnceleme Komisyonu kapsamında kurulan alt komisyon üyeleri, AK Parti Milletvekilleri Mehmet Metiner, Fazlı Pehlivan, Hamza Dağ, CHP Milletvekili Hüseyin Aygün ve MHP Milletvekili Yusuf Halaçoğlu, Elazığ Havaalanı’nda gazetecilerin sorularını yanıtladı.
 
 "KONUYU ADLİ VE İDARİ OLARAK İNCELİYORUZ"
 
 AK Parti Adıyaman Milletvekili Mehmet Metiner, fişleme olayı ve ilçe emniyet müdürünün intiharını araştıracaklarını belirterek, "Fişleme iddiaları var fişleme iddiaları dolayısıyla intihar eden ilçe emniyet müdürümüzün olayı var. Her ikisini birden incelemek üzere Tunceli’ye gidiyoruz. Yarın sabah itibariyle Hozat’ta olacağız. 
 
 Hozat’ta gerekli incelemelerimizi tamamladıktan sonra tekrar Tunceli’ye döneceğiz. Perşembe sabahı da Tunceli’de görüşmelerimiz olacak, akabinde Ankara’ya döneceğiz. Olayı çok yönlü araştırıyoruz, inceliyoruz. Adli boyutuyla ve idari boyutuyla da inceliyoruz. İdari boyutunu ilgilendiren konular varsa incelememizin ardından önerilerimizi hükümetle paylaşırız, gereken ne ise yapılır. Fişleme iddiaları hiç bir şekilde kabul edebileceğimiz iddialar değil. Yeni Türkiye’ye yakışan iddialar değil.
 
 Demokratik hukuk devletinde olmasını asla istemediğimiz şeyler. Umarım yasal çerçevenin dışına oradaki yetkililer çıkmamış olsunlar. Bir biçimde bunu tespit ettiğimizde TBMM’nin ilgili komisyonu olarak biz gerekli mercileri harekete geçiririz. Daha vahim olanı ilçe emniyet müdürümüzün bu fişleme iddiaları ile ilgili olarak intihar etmesidir. İnsani bir dram söz konusu bu olayda aydınlatılmamış. Bazı konular var, bir takım soru işaretleri var. Aile bir takım iddialarda bulunuyor. Bu konuların da açığa çıkması için savcılarımızla görüşeceğiz. Gerekirse bu belgelerin tümünü temin ederek, biz de komisyon olarak gerekli katkıları sağlayacağız" dedi.
 
 METİNER: BAŞBAKAN’IN UYARISI BDP’LİLERCE DOĞRU OKUNMASI GEREKİR
 
 Diyarbakır’da düzenlenecek olan cenaze töreni ile ilgili olarak BDP’nin yaptığı açıklamayı değerlendiren Metiner, "BDP sorumsuz davranır, Habur’dakine benzer acılar üzerinde siyasi bir şov yaparsa, sabotajcıların amacına uygun hareket edilmiş olur, biz bunu asla temenni etmeyiz. Sayın Başbakanımız’ın BDP’ye yönelik uyarısının BDP’liler tarafından doğru okunması gerektiğine inanıyorum. Ben bu süreçte BDP’nin de üstüne düşen duyarlılığı göstereceği kanaatindeyim. Zaman zaman sabotajlar, baltalamalar olacaktır, bundan sonra da olacaktır. Ama önemli olan sabotajcıların pravaktörlerin oyununa gelmemektir. Biz hükümet olarak bütün sabotajlara rağmen sürecin devam etmesi gerektiğine inanıyoruz" diye konuştu.
 
 GAZETECİNİN BELİRTTİĞİ 300 CİVARINDA KİŞİNİN FİŞLENDİĞİ İFADE EDİLİYOR
 
 MHP Milletvekili Yusuf Halaçoğlu ise olayı her yönlü araştıracaklarını, bunun saklanacak bir yönünün bulunmadığını belirterek, "Biliyorsunuz bu bir basın organında çıkan bir iddia. İnsan Hakları Komisyonu’nda bir alt komisyon kurduk. Ankara’da daha önce buraya gelen müfettişlerin raporlarını inceledik. İntihar ettiği söylenen emniyet amirimizin ailesi ile görüştük. Onlardan bilgi aldık.
 
 Şu anda da Hozat’a gidip her iki konu hakkında araştırma yapacağız. Gerekli kişilerle, ilgililerle görüşmeler yapacağız. Bir yönüyle de tabi TUBİTAK’a gönderilen harici disklerin incelenmesi, şimdi burada ön yargısız hareket etmek mecburiyeti var. Her hangi bir şey gizli kalmaz, gizli kalmasının da gereği olmadığını düşünüyorum. Hangi sebeplerle fişleme denilen şeyin yapıldığı, çünkü gördüğümüz kadarıyla harici disklerde 10 kişiye ait bilgi olduğunu gösteriyor. Yalnız bu konuyu gündeme getiren, haber yapan gazetecinin belirttiği 300 civarında kişinin fişlendiği ifade ediliyor. Sonra fişlemenin hangi boyutta, kanunların içersinde mi, dışarısında mı kalıyor? Bunların hepsi değerlendirilecek" diye konuştu.
 
 Komisyonda yeralan CHP Tunceli Milletvekili Hüseyin Aygün, konu ile ilgili açıklama yapmayacağını söyledi. Komisyon üyeleri daha sonra helikopter ile Tunceli’nin Hozat İlçesi’ne gitti.
 
 TUNCELİ’DE VALİLİĞİ ZİYARET ETTİLER
 
 Elazığ’dan helikopterle Tunceli’ye geçen komisyon üyeleri valiliği ziyaret etti. Burada açıklama yapan komisyon başkanı Mehmet Metiner, Hozat’taki fişlemenin vahim olduğunu, hem idari hem de hukuki olarak bunun hesabının sorulacağını söyledi.
 
 "Tabi yasal fişlemeler olabilir, yasal bilgi notları olabilir, bu devletin kolluk kuvvetlerine, istihbarat güçlerine tanınan yasal bir haktır" diyen Metiner, bunun dışında hukuka uymayan yöntemler ile yasadışı fişlenmenin kabul edilemeyeceğini anlattı.
 
 Hozat’taki fişlemeyi araştırmak ve soruşturmak üzere geldiklerini kaydeden Mehmet Metiner, "Bildiğiniz gibi fişleme iddiaları üzerine daha vahim bir olay yaşandı, ilçe emniyet müdürümüzün intihar ettiği söylendi. Tabii ki bu konuda soru işaretleri var intihar etti mi ettirildi mi? Başka bir şey mi söz konusu? Biz bütün bu iddialar ile ilgili de araştırma inceleme yapmak üzere geldik" diye konuştu.
 
 Metiner, çalışmalarının sonuçlarını da kamuoyu ile paylaşacaklarını belirtirken, "Tunceli halkı, Hozat’taki vatandaşlar müsterih olsunlar hiçbir şeyin üstünün örtülmesine izin vermeyiz. Yasadışı fişleme yapan kim olursa olsun hem idari hem hukuki olarak gereken cezayı alacaktır" dedi.
 Hozat’ta olayı soruşturan savcı ile görüşeceklerini ve dosyayı inceleyeceklerini belirten Metiner, gerekirse dosyanın bir kopyasını resmi olarak savcılıktan isteyeceklerini söyledi.
 
 
 Şahismail GEZİCİ/ ELAZIĞ, (DHA)