'Boşboğazlık yapamazsınız'
MHP’den Başbakan Yardımcısı Bülent Arınç’a “Ben de dağa çıkabilirdim” sözleri üzerine tepki yağmaya devam ediyor.
 MHP Genel Başkan Yardımcısı ve İstanbul Milletvekili Celal Adan, Başbakan Yardımcısı Bülent Arınç’ın “Ben de dağa çıkabilirdim” yönündeki sözlerini şiddetle kınadığını belirterek, “Emekli olacak olmanın getirdiği kızgınlıkla bunları yapıyorsa önce o devlet görevinden istifa etmesi gerekir. Hem o koltuklarda oturup hem de o boşboğazlıkları yapamazsınız” dedi.
 -“NE HİKMETSE HEP BÖLÜCÜ MİLLET DÜŞMANLARINDAN YANA EMPATİ YAPIYOR...”-
 Adan, TBMM’de düzenlediği basın toplantısında Başbakan Yardımcısı Bülent Arınç’ın “empati” yapmayı alışkanlık haline getirdiğini belirterek, “Ama ne hikmetse empati duyguları hep bölücü – yıkıcı – millet – devlet düşmanı terör yandaşları lehine sonuçlar çıkıyor. Biz Sayın Arınç’ın herhangi bir gün bir şehit ailesi, bir gazi, terörle mücadele eden polis veya asker için empati duygularını kamuoyuyla paylaştığını görmedik. Belki onlar için de empati yapıyordur; ancak öyleyse bile bu duygularını kamuoyuyla paylaşmaya değer bulmadığı açıktır” iddiasında bulundu.
 -“BDP’DE SİYASET YAPMAYA HAZIRLANANLARIN DİLİ”-
 Bülent Arınç’ı “Ben de dağa çıkabilirdim” sözlerinden dolayı şiddetle kınadığını belirten Adan, “Çünkü Bülent Arınç Başbakan yardımcısı ve devlet bakanıdır. T.B.M.M.’nin Başkanlığını yapmıştır. Barış ve Demokrasi partisinin politikacısı gibi konuşamaz. Ne demek ben de olsaydım dağa çıkardım. Bu ülkede PKK’lıların hak ve hukukunu korumak ne kadar moda haline geldi böyle. Arınç bir hukukçudur; hukuk devletinde dağa çıkmak diye bir kavramın olmadığını bilmiyor mu Arınç? Sayın Arınç’ın kullandığı dil BDP’de siyaset yapmaya hazırlananların kullandığı bir dildir” dedi.
 O sözü edilen devirlerde on binlerce ülkücünün o işkence tezgâhlarından geçtiğini, onların hiçbiri dağa çıkmadığı gibi kamuoyunun Arınç’ın ülkücülerle ilgili bir empati duygusu olup olmadığını öğrenemediğini aktaran Adan, “Bu yaklaşım yanlış bir yaklaşımdır. Devlet adamları ağzından çıkan sözün nereye varacağını bilmelidir. Devlet görevi yapan insanların teröristlere empati duygusu beslemek gibi ne insani ne de ahlaki bir görevi vardır; tam aksine bu insanlık dışı bir siyaset olmuş olur. Çünkü terörizm, insanlığa karşı işlenmiş bir suçtur” dedi.
 -BOŞBOĞAZLIK-
 Celal Adan ayrıca, “emekli olacak olmanın getirdiği kızgınlıkla bunları yapıyorsa” Başbakan Yardımcısı Arınç’ın önce o devlet görevinden istifa etmesi gerektiğini savunarak, “Hem o koltuklarda oturup hem de o boşboğazlıkları yapamazsınız” dedi.
 ANKA
  