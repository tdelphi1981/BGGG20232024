Meclis yasa dışı dinlemeleri araştıracak
Yasa dışı dinlemeler ve özel hayatın gizliliğinin ihlaline ilişkin siyasi parti gruplarının araştırma önergeleri, 22 Ocak Salı günü TBMM Genel kurulu'nda görüşülecek.
AK Parti Grup Başkanvekili Mustafa Elitaş, AA muhabirine yaptığı açıklamada, siyasi partilerin verdikleri ve verecekleri araştırma önergelerinin, gelecek hafta TBMM Genel Kurulu'nda görüşülerek, kabul edileceğini ve Meclis Araştırma Komisyonu'nun kurulacağını söyledi.

AK Parti İstanbul Milletvekili Doğan Kubat da yasa dışı dinlemelerle ilgili araştırma önergesiyle, kişinin özel hayatına yönelik teknolojik saldırıların tespitini ve önlenmesini amaçladıklarını kaydetti.

Kubat, yasaya aykırı yapılan dinlemeler ve yüksek teknolojik cihazlarla özel hayatın gizliliğinin ihlal edilmesinin kamuoyunda önemli yankı bulduğunu ifade etti.

Mevzuata göre haberleşme içeriklerinin hukuka aykırı tespiti, dinlenmesi ve kayda alınmasının suç olduğunu belirten Kubat, kişinin özel yaşamına girmenin ya da özel yaşamındaki bir olayın görüntülü ya da sesli olarak kaydedilmesinin de cezai yaptırıma tabi olduğuna dikkati çekti.

Önergeyle sadece telefon dinlemelerini değil, ortam dinlemesi, görüntü kaydedilmesi ve bilgisayar ya da cep telefonlarına yapılan teknolojik saldırıyla kişilere ait görüntü ve bilgilerin elde edilmesi gibi olguların kurulacak komisyon tarafından tüm yönleriyle inceleneceğini anlatan Kubat, bu konuda yasal boşluk olup olmadığının da araştırılacağını ve alınması gereken önlemlerin tespit edileceğini kaydetti.