Cemil İpekçi'ye AK Parti'den teklif mi var?
Cemil İpekçi, 'Göltürkbükü Beldesi Belediye Başkanlığı için AK Parti'den aday olmam istendi' dedi ama... 
 Muğla'nın Bodrum ilçesinde söyleşiye katılan  modacı Cemil İpekçi, "Göltürkbükü Beldesi Belediye Başkanlığı için AK Parti’den aday olmam istendi" dedi. İpekçi’nin bu sözlerine, Ak Parti İlçe Başkanı Yılmaz Algül’den yalanlama geldi.
 
 Habertürk Televizyonunda Balçiçek İlter’in yönettiği programa modacı Cemil İpekçi, konuk oldu. Kendisine yöneltilen ’Siyasi partilerden hiç teklif gelmedi mi?’ sorusuna İpekçi, Ak Parti’den Göltürkbükü Belediye Başkanlığı için teklif aldığını, ancak kabul etmediği şeklinde cevap verdi. Programda konuşan İpekçi, "Ak Parti’yi yargılayabilirsiniz, ancak şunu unutmamak lazım. Bu parti yüzde 51 ile geldi ve birçok sosyal demokrattan da oy aldı. CHP’liler ise bırakın bana adaylık teklif etmeyi, beni gördükleri yerde kaçıyorlar" dedi.
 
 'NEDEN BÖYLE BİR AÇIKLAMA YAPTI?'
 
 Cemil İpekçi’nin belediye başkanlığı için teklif aldığı iddiasını Ak Parti İlçe Başkanı Yılmaz Algül, yalanladı. DHA muhabirinin telefonla ulaştığı Algül, "2008 yılından bu yapan Ak Parti ilçe başkanlığı yapıyorum. Cemil İpekçi’ye asla başkanlık için teklif götürmedik. Benim zamanımda veya geçmişte böyle bir teklif götürülseydi benim mutlaka haberim olurdu. Ancak ben böyle bir şeyi hatırlamıyorum. Neden böyle bir açıklama yaptı, onu bilmem mümkün değil. Böyle bir teklif getirmediğimiz gibi bu konu gündeme bile gelmedi. Kamuoyunun doğruları bilmesinde fayda var diye düşünüyorum" dedi.
 
 Yaşar ANTER/ BODRUM,(Muğla),(DHA)