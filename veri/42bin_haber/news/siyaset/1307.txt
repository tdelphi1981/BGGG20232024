Erdoğan'dan Ergin Saygun açıklaması: İnsani ziyaret
Başbakan Recep Tayyip Erdoğan, emekli Orgeneral Ergin Saygun'un çalışma arkadaşı olduğunu belirterek, ziyaretini 'Bu bir insani görevdi. Bu insani görevi yerine getirdim. Herhangi bir beklentim söz konusu değil' diye değerlendirdi.
İŞTE ERDOĞAN'IN O AÇIKLAMALARI: 

Tutuklu ve hükümlü olanlarla ilgili olarak onlar bu ülkede mevcut yasaların gereğidir. Yasal düzenlemenin neticesi olarak bir ertelemeyle tahliye edilmiş olan Sayın Saygun benim beraber vazife yaptığım bir arkadaşım. Yaşça benden büyük. Amerika ziyaretimiz olmuştur birlikte. Bushu ziyaretimde beraberdik Oval Ofiste. Bu insani bir görevdi. Bu insani görevi yerine getirdim. Orada herhangi bir beklentim söz konusu değil. Saygun Paşa gittiğim zaman değil daha önce de birkaç ay önce de sıkıntılıydı. Ben o süreci de yakından takip ettim. Bilgi alışverişinde bulundum kızıyla, doktoruyla. Şu anda da insani bir görevi yapmanın mutluluğu içindeyim. Allah şifa versin. Astsubay olur, subay olur aynı şeyi bir başkası içinde yapabilirim. Yasal durum başka, bu insani durum başka.

BAHÇELİ'NİN SÖZLERİ

MHP Lideri Bahçeli, dünkü grup toplantısında Başbakan Erdoğanın 'Balyoz Planı' davasında 18 yıl hapis cezasına çarptırılan, geçtiğimiz Perşembe günü açık kalp ameliyatı olan ve sağlık sorunları nedeniyle tahliyesine karar verilen emekli Orgeneral Ergin Saygun'u hastanede ziyaret etmesiyle ilgili olarak, 'Bu ziyareti samimi görmüyoruz. Başbakan, elinde çiçeklerle Silivri'ye kadar koştura koştura giderse hiç kimse şaşırmamalı' demişti.

Başbakan'a bu konu da soruldu. Erdoğan, 'Bahçeli'nin samimiyet dilini öğrenmesi lazım. Benim aldığım ahlak dersi farklı. Milletimin verdiği göreve layık olmak için ahlak kuralları içerisinde görevimizi yapmaya devam edeceğiz. Acaba millet AK Partiye neden yüzde 50 oy veriyor da bunlara yüzde 12-13 oy veriyor. Millet akılsız oldu, bunlar yüzde 12-13 ile akıllı oldu. Böyle bir şey olabilir mi?' diye konuştu.