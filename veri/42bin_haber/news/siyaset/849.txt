Ana dilde savunma kavga sonrası geçti
Anadilde savunma ve hükümlülerin cezaevinde eşleriyle olmasına imkân tanıyan düzenleme küfürlü ve yumruklu görüşmelerin ardından kabul edildi.
 TBMM Genel Kurulu’nda, “anadilde savunma” ve hükümlülerin cezaevinde eşleriyle birlikte olmasına imkân tanıyan düzenleme küfürlü ve yumruklu görüşmelerin ardından kabul edildi.
 Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanun Tasarısı Genel Kurul’da CHP ve MHP’nin sert direnişine rağmen 238 kabul oyu ile yasalaştırıldı.
 Başından sonuna kadar gergin geçen görüşmelerin son anlarında CHP ve MHP’li vekillerle BDP’li vekiller arasında yumruklu, küfürlü kavga çıktı. Genel Kurul’da gerginlik CHP’li Tanju Özcan’ın konuşmasıyla başladı. BDP’den “küçük grup” diye söz eden Özcan’a BDP’liler tepki gösterirken Özcan da “Terör örgütünün gölgesinde siyaset yapanlardan, üç tane dönekten solculuk dersi alacak insan değilim” dedi.
 ‘Boyuna bakmadan..’
 Özcan’a en sert tepkiyi ise BDP’li Sırrı Süreyya Önder verdi. Önder kürsüden yaptığı konuşmada “Sokma akıl yedi adım gider, sekizinciye mecali olmaz. Sosyalist Enternasyonal’de bunların yarısını söyleyemezsin. 1.5 metrelik boyuna bakmadan konuşuyorsun” dedi. Önder’e CHP’liler ve Meclis Başkanvekili Sadık Yakut tepki gösterirken Önder Yakut’a “Bana karışamazsın, kes sesini otur” diye bağırdı. Konuşma süresini uzatmaması üzerine Önder kürsüden Yakut’a “Haram olsun!” CHP’lilere de “Size de yazıklar olsun!” diyerek ayrıldı.
 BDP’li Önder’in tasarı üzerindeki konuşması sırasında da tartışma yaşandı. Önder laf atan CHP’li Aytun Çıray’a “Sen bana saygıyı öğretemezsin. Sen muhalefeti bana öğretemezsin, ben taş, mermi, hapishane yağmurundan gelmişim. Senin ayağın bir gün taşa değmedi, sen bana muhalefeti öğretemezsin. Gel muhalefeti benden, BDP’li milletvekillerinden Kürt halkından öğren” diye karşılık verdi. Önder’e ön sırada oturan CHP’li Dilek Akagün Yılmaz da “Ak Parti’nin kucağına oturdunuz” diyerek laf atmasına tepki gösterdi.
 ‘Sizler teröristsiniz’
 Tartışmaların uzaması üzerine birleşimi yöneten Meclis Başkanvekili Sadık Yakut ara verdi. Verilen arada gerginlik yumruklu kavgaya dönüştü. CHP Antalya Milletvekili Yıldıray Sapan BDP’li Sebahat Tuncel’e “önce öğretmenleri, doktorları öldürmeyin” diye bağırdı. Bu sözler üzerine BDP Grup Başkanvekili İdris Baluken “sizin tarihiniz bunlarla dolu” karşılığını verirken Tuncel de “Dersim’in, Maraş’ın, Çorum’un hesabını verin. Alçaklık etmeyin” karşılığını verdi. Bu sözler üzerine CHP’li Sapan BDP’lilere “teröristsiniz” diye bağırdı.
 Genel Kurul’da 41 ret oyuna karşılık, 238 oyla kabul edilen yasa şu düzenlemeleri içeriyor:
 * Sanık; iddianamenin okunması ve esas hakkında mütalaanın verilmesi üzerine sözlü savunmasını kendisini daha iyi ifade edebileceğini beyan ettiği başka bir dilde yapabilecek. Tercüme hizmetleri, il adli yargı adalet komisyonlarınca oluşturulan listeden, sanığın seçeceği tercüman tarafından yerine getirilecek.
 * Maruz kaldığı ağır bir hastalık veya sakatlık nedeniyle ceza infaz kurumu koşullarında hayatını yalnız idame ettiremeyen ve toplum güvenliği bakımından tehlike oluşturmayacağı değerlendirilen mahkûmun cezasının infazı, iyileşinceye kadar geri bırakılabilecek.
 * Kasten işlenen suçlarda 3 yıl, taksirle işlenen suçlarda ise 5 yıl veya daha az süreli hapis cezalarının infazı, çağrı üzerin gelen hükümlünün istemi üzerine Cumhuriyet başsavcılığınca ertelenebilecek.
 * Kapalı cezaevlerinde bulunan evli hükümlüler, en geç 3 ayda bir kez olmak üzere, 3 saatten 24 saate kadar eşleri ile kurum veya eklentilerinde cezaevi personelinin yakın nezareti olmaksızın mahrem şekilde görüştürülebilecek.
 Meclis ringe döndü
 Tartışmalar sırasında MHP İdare Amiri Ali Uzunırmak, Sabahat Tuncel’e yönelerek “Yeter artık!” diye bağırınca kavga bu kez MHP ile BDP’liler arasında gelişti. MHP’li Uzunırmak ve BDP’li Önder’in çıkan arbede sırasında karşılıklı yumruk savurduğu gözlendi.
  