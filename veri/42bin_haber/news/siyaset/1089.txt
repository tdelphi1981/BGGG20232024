Arınç nikah şahidi oldu
Başbakan Yardımcısı Bülent Arınç, iki günlük Manisa ziyaretinin ilk gününde Ahmet Zeki İlban ile Nurcan Ertek çiftinin nikah şahitliğini yaptı.
Bülent Arınç, TBMM İdari ve Mali İşler Başkan Yardımcısı Mehmet İlban-Mürivet İlban çiftinin oğlu 29 yaşındaki Ahmet Zeki İlban ile Orhan-Sabriye Ertek çiftinin kızı 23 yaşındaki Nurcan Ertek'in nikah törenine katıldı. Arınç, Manisa'daki Fatih Nikah Salonu'nda yapılan nikah törenine eşi Münevver Arınç ile geldi. 

Nikaha ayrıca AK Parti Manisa milletvekilleri Hüseyin Tanrıverdi, Selçuk Özdağ, Muzaffer Yurttaş, Manisa Valisi Halil İbrahim Daşöz de katıldı.

Elektrik mühendisi Ahmet Zeki İlban'ın nikah şahitliğini Bülent Arınç, milletvekilleri Hüseyin Tanrıverdi, Selçuk Özdağ ile Muzaffer Yurttaş yaparken, Nurcan Ertek'in nikah şahitliğini akrabası Serhat Koçar üstlendi. Genç çifti kutlayan Arınç, "Gençlerimize Allah'tan sağlık ve mutluluk diliyoruz. Gençler inşallah her gün birbirlerini daha çok severek, daha çok bağlanarak güzel bir hayat sürsün" dedi.

Bülent Arınç konuşmasının ardından nikah cüzdanını Ahmet Zeki İlban ile hayatını birleştiren Nurcan Ertek'e verdi. 

Genç çiftin ailesiyle hatıra fotoğraf çektiren Arınç, akrabalarını ziyaret etmek için nikah salonundan ayrıldı.