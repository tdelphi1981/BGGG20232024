Mecliste anadilde savunma tartışması
 
 TBMM Genel Kurulu’nda, ana dilde savunma hakkı getiren, Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanun’da Değişiklik
 Yapan Kanun Tasarısı görüşülüyor. 
 MHP Grup Başakvnekili Oktay Vural, tasarının, Oslo görüşmelerinde varılan mutabakat ve terör örgütünün dayatması sonucu getirildiğini savundu. BDP Grup Başkavnekili İdris Baluken ise Vural’ın propaganda yaptığını ileri sürerek, TBMM Başkanvekili Sadık Yakut’a "Siz de buna göz yumuyorsunuz. Bir an önce bu yasanın görüşülmesiyle ilgili hassasiyetimiz var" dedi. Yakut, görüşmelerde grup başkanvekillerine söz verdiklerini belirterek, "O zaman bundan sonra hiçbir grup başkanvekiline söz vermeyeceğim. Dayanabilecek misiniz?" dedi.
 
 AK Parti Grup Başkanvekili Ahmet Aydın, tasarının resmi dil ve yargı  diliyle ilgili bir sakıncasının olmadığını ifade ederek, "Milletimizin  hassasiyetlerini kaşıyarak, nifak sokmak doğru bir şey olmasa gerek" diye  konuştu.
 
 MHP milletvekilleri, Aydın’ın, "nifak" ifadesine tepki gösterdi. MHP  Adana Milletvekili Seyfetin Yılmaz ile Ahmet Aydın arasında sözlü sataşma yaşandı. Bu arada tartışan MHP Erzurum Milletvekili Oktay Öztürk ile BDP Grup Başkanvekili İdris Baluken birbirlerinin üzerine yürüdü. Araya giren milletvekilleri, her iki milletvekilini sakinleştirmeye çalışırken tartışma büyüdü. Aynı anda MHP’li Seyfettin Yılmaz ile Ahmet Aydın da birbirlerinin üzerine yürüdü. Diğer milletvekillerinin de tartışmaya katılması üzerine Genel Kurul’daki gerginlik arttı. TBMM Başkanvekili Sadık Yakut, birleşime ara verdi.
 
 Aranın ardından söz alan MHP Grup Başkanvekili Mehmet Şandır, insanların ana dilini kullanmalarına itiraz etmediklerini, ancak bu ana dilin hukuk dili haline getirilmesine karşı olduklarını söyledi. Şandır, Ahmet Aydın’a yönelik olarak, "Konuşmalarımızı nifak olarak değerlendiremezsiniz" dedi. Ahmet Aydın ise kimsenin şahsına yönelik olarak "nifak’ değerlendirmesi yapmadığını söyledi. Aydın, "Biz ’milli birlik ve kardeşlik’ diyoruz. İnsana kendini savunma hakkını vermek gerekiyor. Uygulamadaki sıkıntıyı kaldırıyoruz. Herkesin özgürlükçü davranması lazım" diye konuştu. 
 MHP’li Öztürk, tasarının, Sevr’de amaçlarına ulaşamayanların ruhlarındaki ıstırabı dindirmekten başka hiçbir amaca hizmet etmeyeceğini savundu. Savunma hakkının kutsal olduğunu belirten Öztürk, ancak başka bir dilde sözlü savunma imkanı tanımanın, devletin yargı yetkisini sulandıracağını kaydetti. Tasarının tümü üzerindeki görüşmeler devam ediyor. 
 Kubilay Çelik - Ali Hakan Der, AA