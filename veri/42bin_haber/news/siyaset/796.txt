Dükkan üstü camiye son
Cami dernek yöneticileriyle biraraya gelecek olan Diyanet İşleri Başkanı Mehmet Görmez, altı dükkan üstü cami tarzı yapılara son verilmesini, camilerin 24 saat açık tutulmasını, kütüphaneler oluşturmalarını ve tuvalet ücreti almamalarını isteyecek.

Diyanet İşleri Başkanı Mehmet Görmez bugün Cami Dernekleri Başkanları ile bir araya gelerek Altı dükkan üstü cami yapılara artık bir son verin çağrısında bulunacak. Ayrıca Görmez, birçok vatandaş tarafından şikayet konusu olarak da gündeme getirilen camilerde paralı tuvalet uygulamasının kaldırılması yönünde cami derneklerine talimatta bulunacak. Her geçen gün sayıları artan cami altı dükkan kiralama uygulamasının kaldırılması için çalışma başlatıldı. Diyanet İşleri Başkanı Mehmet Görmez cami dernek başkanları ile toplantı yaparak camilere ilişkin sorunları dinlerken, dükkan kiralama uygulamasının da kaldırılmasını isteyecek. Görmez ayrıca cami tuvaletlerinden para alınmasını da uygun bulmadığını ifade edecek.
Camiler 24 saat açık kalmalı
Görmez dükkan formülünün yanı sıra tuvaletlerin de ücretsiz olması gerektiğini başkanlara iletecek. Tuvaletlerin ve şadırvanların bakımının cemaatten toplanan bağışla yapılmasını isteyecek. Vatandaşların şikayetlerini dikkate alan Diyanet yetkilileri, bu sayede camilerin ibadethanelerin yanı sıra ticarethane gibi görülmesi durumuna da son verilmesini sağlayacak. Görmez camilerin estetiğini bozan, abartılı ve yakışmayan ışıklarla bezeli tabelalardan, reklam içeren tablolardan temizlenmesi gerektiğine vurgu yapacak. Ayrıca Başkan Görmez camilerin 24 saat açık kalmasını ve bu konudaki şikayetleri dernek başkanlarına iletecek. Derneklerden camilerine kütüphane de yapmalarını isteyecek olan Başkan Görmez kitapların Diyanet Başkanlığından sağlanacağını bildirecek.
Kavazoviç: İnşallah takvim birliğimiz olacak
Bosna Hersek Cumhuriyeti Reisül Uleması Hüseyin Efendi Kavazoviç, Balkanlarda dini bayramların farklı tarihlerde kutlanmasıyla ilgili, Biz bundan sonra Türkiye ile birlikte bu olay için adım atacağız. İnşallah Müslümanların bir takvimi olacak dedi. Kavazoviç, Bosna Hersek, Makedonya, Sırbistan, Hırvatistan, Kosova ve Arnavutlukta Ramazan ve Kurban Bayramlarının farklı tarihlerde kutlanmasını değerlendirdi. Bu sorunun takvim belirlemede oluşan farklılıklardan kaynaklandığını belirten Kavazoviç, Balkanlarda yaşayan Müslümanların en önem verdiği konulardan birinin takvim belirleme olduğunu söyledi. Takvim belirlemenin yalnızca Balkanlardaki Müslümanlar için değil bütün dünya Müslümanları için dikkat edilmesi gereken bir unsur olduğuna dikkati çeken Kavazoviç, Bayramların farklı tarihlerde kutlanmasından memnun değiliz. Maalesef dünyada birkaç farklı takvim var. Bizim Balkan bakışı farklı, Arapların bakışları farklı, Hindistanın bakışı da farklı. İnşallah Müslümanların bir takvimi olacak diye konuştu.  Kavazoviç ve beraberindeki heyet Cumhurbaşkanı Abdullah Gül tarafından da kabul edildi. Kabulde, Diyanet İşleri Başkanı Mehmet Görmez de hazır bulundu.