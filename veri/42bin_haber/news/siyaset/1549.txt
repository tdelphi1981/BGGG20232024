CHP'de toplu istifa
CHP Bucak İlçe Başkanı Atila Dilek ile yönetim kurulu üyeleri toplu olarak istifa etti.
CHP Bucak İlçe Başkanı Dilek, yaptığı yazılı açıklamada, yönetim olarak istifa ettiklerini ve dilekçelerini de Burdur İl Başkanlığı'na gönderdiklerini belirtti.

CHP Burdur İl Başkanı Süleyman Erman'ın 3 yıldır ayrıştırıcı ve uzaklaştırıcı siyaset anlayışı ile hareket ettiğini ileri süren Dilek, 'İl Başkanı Erman'ın 'küçük olsun benim olsun' zihniyetiyle hareket etmesi, üyeler arasında ayrım yapması, örgüt içinde koordinesizlik ve uyumsuzluk yaratması Bucak ilçe teşkilatı ile İl Başkanı arasında şüphe ve güvensizlik ortamı oluşmuştur' dedi.

Bu olumsuz tablo nedeniyle partinin de zarar gördüğünü öne süren Dilek, Burdur Milletvekili Ramazan Kerim Özkan'ın da tüm yaşananları bildiğini ancak seyirci kaldığını iddia etti.

Bu durumun düzeltilmesi için çeşitli girişimlerde bulunduklarını fakat sonuç alamadıklarını vurgulayan Dilek, 'Yaşanan olumsuz siyasi gelecek öngörüsüne ortak olmama adına ve en önemlisi parti kültürü, gerçek partili duruşu ve ilkesi doğrultusunda yönetim olarak toplu istifa etme kararı aldık' diye konuştu.

İstifa eden CHP Bucak İlçe Yönetim Kurulu'nda Atila Dilek, Ömer Özdamar, Osman Ali Tuğcu, Necdet Ulusan, Kamil Yiğit, Zeki Özcan, Recep Şimşek, Aysun Mutlucan, Meltem Özbağcı, Ümit Yüce, İlyas Uzun, Galip Duran, Mesut Günel, Mesut Uğraş ve Seyit Yıldız bulunuyor.