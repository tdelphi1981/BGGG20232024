Sokakları TUSHADın kara propaganda ekibi yaktırdı
Zirve katliamı soruşturmasında yeni belgeler ele geçirildi. TUSHAD elemanlarınca hazırlanan raporlarda, Üsteğmen B.Ç. için Mersin bölgesinde PKK odaklı sokak eylemleri yaptırma kabiliyeti var. Pekçok olayı da kendi dairesi planladı deniliyor.

İŞYERLERİNE molotof atan, bayrak yakan, polisi taşlayan çocuklarla gündeme gelen Mersin’deki olayların altından varlığı sürekli tartışma konusu olan TUSHAD çıktı. Malatya Cumhuriyet Başsavcılığının Zirve Katliamı soruşturması çerçevesinde elde ettiği yeni deliller arasında bulunan bir belgede TUSHAD’ın elemanları ile ilgili şok raporlar yer alıyor. Raporda TUSHAD elemanı B.Ç için “Mersin bölgesinde PKK odaklı sokak eylemleri yaptırabilme kabiliyetine sahiptir. Mersin’de bir çok olayı kendi dairesi planlamıştır. Bölgede planların pratiğe dönüştürecek sivil bağlantıları güçlüdür” değerlendirmesi yapılıyor. 
Ülger’e bağlı kara propaganda 
Zirve Cinayeti soruşturmasında elde edilen yeni deliller arasında Genelkurmay bünyesinde Hurşit Tolon tarafından kurulan Türkiye Ulusal Stratejiler ve Harekat Dairesi’nin (TUSHAD) faaliyetleri gün yüzüne çıkmaya başladı. Daha önce Jandarma İstihbarat Binbaşı Haydar Yeşil’e ait hard diskte ortaya çıkan TUSHAD’a dair Savcılığın yeni belgelere ulaştığı öğrenildi. Yeni belgelere göre Zirve Yayınevi Katliamı’nın azmettiricisi olduğu iddiasıyla tutuklu yargılanan Jandarma Alay Komutanı Mehmet Ülger’e bağlı çalışan dezenformasyon ekibinin toplumu yanlış yönlendirmek ve tedirginlik oluşturmak için büyük bir kara propaganda çalışması yaptığı belirlendi. 
Siyah-Beyaz-Kurt ve Kartal 
Yine söz konusu belgelerde yer alan bilgilere göre TUSHAD’ın alt birimleri olan Siyah ve Beyaz Kuvvetler dışında Kurt ve Kartal isimli iki farklı birimi daha olduğu belirtiliyor. TUSHAD’çılar bünyelerinde çalıştırdıkları askeri personeller ile ilgilide çok detaylı raporlar hazırlatmış ve kullandıkları elemanlarının faaliyet alanları ile irtibatlarını birer birer raporlaştırmış. Raporların birinde ise TUSHAD personeli B.Ç’nin Mersindeki olayların arkasında olduğu ve provokatif bir çok olayı koordine ettiği belirtiliyor. Savcılığın elindeki yeni belgelerde yer alan TUSHAD personelinden bir kaçı için hazırlanan raporlar ise şöyle: 
CHP içinde organize yapıyor 
-Üsteğmen B.Ç: Binbaşı T. Ç’e bağlı olarak çalışmaktadır. Sorumluluğu altındaki elemanlarına hakim olup uygun proje ve görevlerde kullanma yeteneği gelişmiştir. Kürtçü unsurlar ve Alevi unsurlar arasında bağlantıları vardır. Mersin CHP İl teşkilatı içerisinde organize kabiliyetine sahiptir. Mersin CHP içerisinde teşkilatlanma için GATA’dan Albay Ö.P. aracılık etmekte. 
Üsteğmen B.Ç planladı 
-Özellikle Mersin’de bölgesinde PKK odaklı sokak eylemleri yaptırabilme kabiliyetine sahiptir. Mersin’de bir çok olayı kendi dairesi planlamıştır. Bölgede planların pratiğe dönüştürecek sivil bağlantıları güçlüdür. Kendisine bağlı siyah ve beyaz kuvvetleri koordine etmektedir. Verilen görevleri yerine getirme konusunda bir özel harpçi kadar hırslıdır. Kurtlar içerisindeki yapı ile Üsteğmen K. A. üzerinden irtibatlıdır. 
PKK ile ortak görev yürüttü 
-Daire içinde Deniz Üstğ. K.E.A., Deniz Üstğ. D.A., Deniz Üsteğmen S.T., Astsubay Kıdemli Başçavuş T.A., Kd. Başçavuş Z.Ö. ile birlikte çalışmaktadır. PKK ile sivil kuruluşlarımız ile ortak görev yürütmektedir. 
TUSHAD ‘Makina Dairesi’ yapılanması 
HER bölgede kendine ait yapı kuran TUSHAD’ın hücreler halinde oluşturulduğu ortaya çıktı. Hücrelerin bağlı olduğu “TUSHAD Makine Daireleri”nde ise önemli eylem kararları alınırken çeşitli sivil veya siyasi kurumlarla bağlantı da kuruluyordu. TUSHAD yapısının kurulduğu bölgenin büyüklüğüne göre birkaç “Makine Dairesi”ne ayrılabildiği de öğrenildi. Örneğin Akdeniz’de 3 Makine Dairesi bulunmaktaydı. Raporda “Üsteğmen M. Z, Yüzbaşı Ü. N. K’ya bağlı olarak çalışmaktadır. Eleman kazanma noktasında Kd. Başçavuş B.G’yi aktif olarak kullanmış, bir çok elemanı yapıya kazandırmıştır” notu da dikkat çekti. 
NEVRUZ’DA ÇOCUKLARIN ELİNE BAYRAK VERİP ÜLKEYİ AYAĞA KALDIRDILAR 
MERSİN’DE 2005 yılındaki Nevruz kutlamaları sırasında küçük çocuklar bayrak yakmış ve buna tepki olarak tüm Türkiye’de bayrak kampanyaları ve yürüyüşleri yapılmıştı. Gözaltına alınan çocuklar ve tanık olarak dinlenen polisler, takım elbiseli iki kişinin bayrağı verip yakmalarını istediğini anlatmıştı. Ergenekon gizli tanığı 17’de, verdiği ifadede, çocuklara bayrağı yakması için veren kişinin Vatansever Kuvvetler Güç Birliği (VKGB) üyesi Ali Kutlu olduğunu iddia etmiş ve Kutlu tutuklanmıştı. Polis de yaptığı fotoğraf karşılaştırmasında çocukların yanındaki kişinin Kutlu olduğunu belirleyip mahkemeye bildirdi.