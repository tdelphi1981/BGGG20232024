Eskişehir'de 'belediye' operasyonu: 5 tutuklama
Eskişehir'de CHP'li Büyükşehir Belediyesi bünyesinde bazı ihalelere fesat karıştırıldığı ve kamu zararına neden olunduğu şikayeti üzerine başlatılan soruşturma kapsamında gözaltına alınan ve emniyetteki ifadelerinin ardından adliyeye sevk edilen 5 belediye çalışanı nöbetçi mahkemece tutuklandı. Tutuklanan belediye çalışanları, sağlık kontrolünün ardından cezaevine gönderildi.
Emniyetteki işlemleri tamamlanan Genel Sekreter Yardımcısı T.G.G., Satın Alma Daire Başkanı M.R.E., Şirketler Genel Koordinatörü R.O.T., Fen İşleri Daire Başkanı S.A., Zabıta Daire Başkanı H.D. ve Eski Genel Sekreter E.E.'nin de aralarında bulunduğu 9 şüpheli, önceki gün sabah erken saatlerde ifadeleri alınmak üzere savcılığa çıkarıldı. 9 şüpheliden, eski Genel Sekreter E.E. ve Zabıta Daire Başkanı H.D., savcılık sorgusunun ardından dün akşam saatlerinde serbest bırakıldı. 

ADLİYEDEKİ İŞLEMLER 20 SAAT SÜRDÜ 

3 belediye daire müdürü, bir genel sekreter yardımcısı ve belediyenin şirketlerinde görevli olan 7 şüpheli ise tutuklanmaları istemiyle Nöbetçi Mahkeme'ye sevk edildi. Şüphelilerden N.S. ve G.G., Nöbetçi Mahkeme tarafından gece geç saatlerde serbest bırakıldı. Ancak aralarında, Belediye'nin Satın Alma Daire Başkanı M.R.E., Şirketler Genel Koordinatörü R.O.T., Fen İşleri Daire Başkanı S.A. ve Genel Sekreter Yardımcısı T.G.G. ile belediyenin şirketlerinin birinde yönetici olan E.Ş. Nöbetçi Mahkeme tarafından yaklaşık 20 saat süren sorgularının ardından sabaha karşı tutuklandı. Tutuklanan belediye çalışanları, sağlık kontrolünün ardından Eskişehir H Tipi Cezaevi'ne gönderildi. 

Belediyenin avukatı ve şüphelilerin sorgusuna katılan avukat ise tutuklamaların ardından gazetecilere açıklama yapmadan hemen adliyeden ayrıldı. Adliye önünde bekleyen şüpheli yakınları gözyaşlarına boğuldu. 

23 ŞÜPHELİDEN 16'SI DAHA SERBEST BIRAKILDI 

Eskişehir Büyükşehir Belediyesi bünyesinde yapılan Porsuk Çayı ve muhtelif kanallarda düzenlemeler, Masal Dünyası ve Eskişehir kentsel gelişim projesi yapım işi ihalelerine fesat karıştırıldığı, kamu zararına neden olunduğu şikayeti üzerine başlatılan soruşturmada geçtiğimiz pazartesi sabahı gözaltına alınan 23 kişiden 16'sı daha önce emniyet ve savcılıktaki sorgularının ardından serbest bırakılmıştı. 

KILIÇDAROĞLU DESTEK İÇİN ESKİŞEHİR'E GELMİŞTİ 

CHP lideri Kemal Kılıçdaroğlu da dün Büyükşehir Belediye Başkanı Yılmaz Büyükerşen ve gözaltına alınan 23 belediye çalışanına destek olmak için Eskişehir'e gelmişti. Kılıçdaroğlu, belediye önünde halka hitap ederek CHP'li Eskişehir Belediyesi ve Başkan Büyükerşen'in yaptığı tüm çalışmalarının arkasında olduğunu açıklamış, Eskişehirlileri CHP'li Belediye'ye destek olmaya çağırmıştı.