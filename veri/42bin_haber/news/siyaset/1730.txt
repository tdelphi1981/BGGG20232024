CHP, Esadın Türkiye şubesi gibi
AK Parti Grup Başkanvekili Mustafa Elitaş, CHP heyetinin Suriye ziyareti ile ilgili, CHP, TBMMde yapılan konuşmalarda sanki Esadın Türkiye şubesi gibi çalışıyor dedi.

Meclis’te gazetecilerin sorularını yanıtlayan Elitaş, “BDP’nin, 4. yargı paketinin sürece çok fazla katkı sağlamayacağı yönünde eleştirilerini nasıl değerlendiriyorsunuz?’’ sorusuna, ‘’Tabii bu hükümet bir tasarı hazırlayacak, buna muhakkak ki muhalefet farklı şekilde tepkilerini ortaya koyacak. Önemli olan TBMM’nin komisyonlarının bu konudaki iradesi ve TBMM Genel Kurulu’nun iradesi. Yapılan hiçbir şeye muhalefet bugüne kadar, ‘elinize sağlık, çok güzel olmuş’ diye beğenme ihtiyatını göstermedi. Böyle bir alışkanlık ortaya çıkmadı. Bundan sonra yapılan herşey de herhalde eleştirilecek’’ yanıtını verdi. 
Oy verenlerin kemikleri sızlıyor 
Elitaş, Suriye’ye giden CHP heyetinin Esad ile görüşmesi konusundaki görüşlerinin sorulması üzerine, şunları söyledi: ‘’CHP, Suriye’nin, Esad’ın Türkiye’deki temsilcisi gibi hareket ediyor. TBMM’de yapılan konuşmalarda sanki Esad’ın Türkiye şubesi gibi çalışıyor. CHP’ye gönül vermiş  seçmenlerin herhalde bu konu yüreklerini, CHP’nin kurucularının da kemiklerini sızlatmaktadır diye düşünüyorum.”