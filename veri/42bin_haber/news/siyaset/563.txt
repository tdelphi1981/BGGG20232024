Erdoğan'ın çağrısı Fransız basınında
Fransa'nın başkenti Paris'te 3 PKK'lı kadının infazı gündemdeki yerini koruyor. Fransız basını, Başbakan Recep Tayyip Erdoğan'ın, Fransa Cumhurbaşkanı François Hollande'a yaptığı "Paris'te öldürülen PKK'lı ile ne görüştüğünü açıkla" çağrısına geniş yer verdi.
PKK kurucularından Sakine Cansız'ın aralarında bulunduğu üç PKK'lı kadının Paris'te öldürülmesi, Fransız medyasında geniş biçimde yer almayı sürdürüyor.

Fransa'nın önde gelen gazetelerinden Le Monde, "Üç Kürt kadının öldürülmesi ardından Kürtler ve Türkler Paris'e baskı yapıyor" başlıklı haberinde Cumartesi günü 15 binden fazla Kürt'ün Paris sokaklarında gösteri yaptığını, Almanya ve birçok Avrupa ülkelerinden gelenlerin öldürülen üç kadına saygı gösterisinde bulunduğunu yazdı.

Türkiye'den gelen tepkilere de yer veren gazete, "Türkiye, soruşturma ve bir açıklama talep ediyor" diye yazdı.

Le Monde, Başbakan Erdoğan'ın son konuşmasına dikkat çekerek "Erdoğan, kadınlardan birini tanıdığını söyleyen Fransa Cumhurbaşkanı Hollande'ı eleştirdi" ifadesini kullandı.

Pazar günleri yayımlanan Journal du Dimanche da, "Erdoğan, açıklama istiyor" başlıklı haberinde "Türk başbakanı Hollande'ı, Paris'te öldürülen ve PKK ile bağları olan üç Kürt kadından biri ile temasları nedeniyle bir açıklama yapmaya davet ediyor" diye yazdı.

Gazete, Kürt toplumunun "siyasi bir cinayet" olarak nitelediği ölümleri kınamak üzere Cumartesi günü Paris'te toplandığına da dikkat çekti. NTV