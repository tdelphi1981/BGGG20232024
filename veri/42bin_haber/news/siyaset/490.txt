CHP'den yasaklı kitaplar sorusu
CHP Zonguldak Milletvekili Ali İhsan Köktürk, Milli Eğitim Bakanı Ömer Dinçer’e, “Milli Eğitim Bakanlığı olarak okullara girmesi sakıncalı olan kaç kitap vardır?” diye sordu.
 Köktürk, Milli Eğitim Bakanı Ömer Dinçer’in yanıtlaması istemiyle TBMM Başkanlığına sunduğu soru önergesinde, “En son İzmir İl Milli Eğitim Müdürlüğü Kitapları İnceleme ve Değerlendirme Komisyonu, ‘ahlaki olmayan bölümler içerdiği’ gerekçesiyle John Steinbeck'in ‘Fareler ve İnsanlar’ adlı kitabının bazı bölümlerini sakıncalı buldu. Oysa Sakıncalı  bulduğu kitap, 1991 yılında Milli Eğitim Bakanlığı tarafından üçüncü defa 20 bin adet basılmıştı. Yine aynı kitap 1945 yılında yine aynı Bakanlık tarafından basılarak okullara dağıtılmıştı” diyerek şu soruları yöneltti:
 “1945 yılında basılan, Dünya Klasikleri ve 100 Temel Eser içerisinde yer alan John Steinbeck'in ‘Fareler ve İnsanlar’ adlı kitabı acaba geçen zaman içerisinde, çocuklarımızda ne gibi olumsuz etkiler yaratmıştır? Söz konusu kitapları okuyan öğrenciler üzerinde ne gibi travma ve davranış bozuklukları gözlemlenmiştir ki bu tutum/yaklaşım değişikliğine gidilmiştir? Yoksa bu yapıtlara sansür uygulanmasının asıl nedeni düşünceye pranga vurarak AKP zihniyetinde tek tip insan yaratma hedefi midir?
 İllerin ‘İnceleme ve Değerlendirme Komisyonu’na’ açıklık getirmeyi düşünüyor musunuz? Bunların görevi nedir? Edebiyatla ilgileri nelerdir? Bu kurullar oluşturulurken hangi ölçütler göz önüne alınmaktadır?
 Bundan sonra her il kendine göre, kitaplar sansürleyecek midir? Bu sansür uygulaması AKP’nin ileri demokrasi anlayışının örneklerinden biri midir?
 Milli Eğitim Bakanlığı olarak okullara girmesi sakıncalı olan kaç kitap vardır? Bunların listesi nedir?”
 ANKA
  