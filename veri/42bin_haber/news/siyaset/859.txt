Tekin "Başkanımızın hoşgörüsü suistimal edilmemeli"
 
 CHP Genel Başkan Yardımcısı Gürsel Tekin, "Sayın Genel Başkanımızın olağanüstü hoşgörüsünü birçok arkadaşımız suistimal etmemek durumunda. Siyasi partilerde hele sosyal demokrat CHP’de herkes kendini rahatlıkla ifade edebilir. Düşüncelerini özgürce ifade edebilir. Ama düşünceleri özgürce ifade etme alanları Parti Meclisi’dir, grup toplantılarıdır" dedi. 
 MİLLETVEKİLLERİ ÇOK ÇABA GÖSTERİYOR 
 
 Meclis Dergisi’nin yılın devlet adamı, siyasetçisi, milletvekili ödülleri düzenlenen törenle sahiplerine verildi. Ödül törenine TBMM Başkanvekili Mehmet Sağlam, CHP Genel Başkan Yardımcısı Gürsel Tekin, AK Parti MKYK üyesi ve İstanbul Milletvekili Abdülkadir Aksu, BBP Genel Başkanı Mustafa Destici ile çok sayıda milletvekili, bürokrat ve siyasetçi katıldı. Tekin, törenin ardından, gazetecilerin CHP’deki son gelişmelere ilişkin soruları üzerine, törende kendisi de dahil çok sayıda CHP’li milletvekilinin ödül aldığını, CHP’li milletvekillerinin çok çalıştığını ve olağanüstü çaba gösterdiğini söyledi. 
 DÜŞÜNCE İFADE ETME YERİ PARTİ MECLİSİDİR 
 
 Anamuhalefet partisi CHP’yi itibarsızlaştırmak için çok ciddi bir çabanın sarf edildiğini savunan Tekin, bunun bilinci içinde olduklarını söyledi. Tekin, sözlerine şöyle devam etti: "Unutmayın ki Sayın Genel Başkanımızın olağanüstü hoşgörüsünü birçok arkadaşımız suistimal etmemek durumunda. Siyasi partilerde, hele sosyal demokrat CHP’de herkes kendini rahatlıkla ifade edebilir. Düşüncelerini özgürce ifade edebilir. Ama düşünceleri özgürce ifade etme alanları Parti Meclisi’dir, grup toplantılarıdır. Bunun dışında herhangi bir arkadaşımızın CHP’nin kurumsal kimliğini kamuoyunda tartışmasını kabul etmek mümkün değildir.
 Umut ediyorum, son olur. Bunu sadece CHP Genel Başkan Yardımcısı olarak söylemiyorum. 30 yıldır bu gelenekte olan, partinin bütün kademelerinde görev yapan bir arkadaşınız olarak söylüyorum. Sayın Genel Başkanımızın olağanüstü bir hoşgörüsü var. Demokrasiye ve özgürlüğe bakışı var. Arkadaşlarımız umut ediyorum ki bundan sonra partinin kurumsal kimliğini kamuoyunda, basında, medyada tartışmaya kalkışmazlar." 
 FIRAT İSTİFASINI ÇEKECEK 
 
 Tekin, CHP Adıyaman Milletvekili Salih Fırat’ın AK Parti’ye geçeceği iddialarının hatırlatılması üzerine "Bu Ahmet, Mehmet, Salih, Melih işi değildir. Genel bir şey söylüyorum. Bundan sonraki süreç Gürsel Tekin dahil olmak üzere herkes için geçerlidir. CHP Türkiye’nin sigortasıdır. Tek sigorta kalmış. Özellikle Türkiye’nin sigortası olan bir kurumu zedelemeye hiç kimsenin haddinin ve hududunun olmadığı inancı içerisindeyim. Umut ediyorum ki bundan sonraki süreçte her arkadaşımız bu anlayış içerisinde davranır" diye konuştu. Tekin, Fırat ile görüşüp görüşmediği sorusunu "Görüştüm. İstifasını çekecek" diye yanıtladı.
  
 ÖDÜL ALANLAR 
 Törende, "Yılın Devlet Adamı" ödülü Başbakan Recep Tayyip Erdoğan ile TBMM Başkanvekili Mehmet Sağlam’a, "Yılın Başarılı Siyasetçisi" ödülü BBP Genel Başkanı Mustafa Destici’ye, "Yılın Başarılı Siyasetçisi ve Milletvekilleri Ödülü" ise aralarında CHP Genel Başkan Yardımcısı Gürsel Tekin, MHP Genel Başkan Yardımcısı Celal Adan, AK Parti MKYK üyesi ve İstanbul Milletvekili Abdülkadir Aksu’nun aralarında bulunduğu AK Parti, CHP ve MHP milletvekillerine verildi.
 
  