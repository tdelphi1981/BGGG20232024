BDPden Karadeniz açılımı
BDPLİ bir grup milletvekili, önümüzdeki günlerde Karadeniz Bölgesine giderek, İmralı sürecine destek aramaya hazırlanıyor.

Halkların Demokratik Kongresi (HDK) bünyesinde faaliyetlerde bulunacak olan BDP’liler, Çorum, Samsun, Ordu, Giresun ve Trabzon’da çeşitli kesimlerle görüşecek. Görüşmelerde ‘birlik-beraberlik’ vurgusu yapacak olan BDP’li vekiller, sadece Kürtleri değil tüm Türkiye’yi temsil ettiklerini anlatacak. Toplam 10 kişiden oluşan heyette BDP’li vekillerden Sırrı Süreyya Önder, Erol Dora, Sebahat Tuncel, Ertuğrul Kürkçü ve Bağımsız İstanbul Milletvekili Levent Tüzel’in yanı sıra ses sanatçısı Ferhat Tunç da yer alacak. BDP Genel Başkanı Selahattin Demirtaş, partili vekillerin Karadeniz Bölgesi’ne yapacağı geziyi çok önemsediklerini ifade etti. “İnanıyorum ki Karadeniz halkı da barış ve özgürlük mesajlarını en görkemli şekilde kucaklayacaklardır” diyen Demirtaş, Karadeniz’in yetiştirdiği bir oyuncu olan Kadir İnanır’ın da son günlerde barış sürecine ilişkin çok önemli açıklamalar yaptığını hatırlattı. Sırrı Süreyya Önder Karadeniz’e yapacakları gezinin çok kapsamlı olacağını ifade etti. 
Önce tebrik sonra tedbir talebi 
TBMM Genel Kurulu, dün ilginç bin mini zirveye ev sahipliği yaptı Aralarında BDP Eşbaşkanı Gültan Kışanak’ın da bulunduğu bir grup BDP’li milletvekili, Bakanlar Kurulu sıralarında bulunan çiçeği burnunda İçişleri Bakanı Muammer Güler’in yanına giderek tokalaştı. Burada Bakan Güler ile bir süre görüşen BDP’li vekiller, daha sonra Genel Kurul’daki sıralarına geçti. BDP Grup Başkanvekili Pervin Buldan, STAR’a yaptığı açıklamada bir grup milletvekili arkadaşlarının, Karadeniz Bölgesine yapacakları ziyaretlerle ilgili İçişleri Bakanı Güler’e isteklerini ilettiklerini söyledi. Buldan, ziyarette herhangi bir sıkıntı yaşanmaması için o bölgenin mülki idare amirlerinin kendilerine yardımcı olmalarını sağlaması ricasında bulunduklarını söyledi. Buldan, Güler’in bu taleplerini son derece sıcak karşıladığını ve bu konuda gerekli tedbirlerin alınarak her türlü kolaylığın sağlanacağı sözünü verdiğini söyledi. Bu arada İçişleri Bakanlığı’na yeni atanan Güler’i henüz tebrik etmeyen bazı BDP’li milletvekillerinin Bakan’ ‘Hayırlı olsun” dediği belirtildi.  STAR ANKARA