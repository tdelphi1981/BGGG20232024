AK Parti pankartına CHP tepkisi
Adalet ve Kalkınma Partisi (AK Parti) Avcılar İlçe Başkanlığı'nın Muharrem ayı ile ilgili kutlama mesajının yer aldığı pankart Cumhuriyet Halk Partisi (CHP) yöneticilerini harekete geçirdi. CHP Genel Başkan Yardımcısı Gürsel Tekin, pankartın asıldığı yere gelerek kutlama mesajına tepki gösterdi.
AK Parti Avcılar İlçe Başkanlığı tarafından bir okulun önüne asılan ve üzerinde "Tüm halkımızın Hicri yılını ve Muharrem ayını kutlar, hayırlar getirmesini dileriz." yazılı pankart, bazı CHP'lilerin eleştirisine sebep oldu. Pankartta yazan kutlama ifadesine tepki gösteren CHP Genel Başkan Yardımcısı Gürsel Tekin, CHP İstanbul İl Başkanı Oğuz Kaan Salıcı ile birlikte pankartın bulunduğu yere gelerek açıklama yaptı. İstanbul'da dolaşırken böyle bir pankart ile karşılaştığını anlatan Tekin, "'Ben Alevi açılımı yapacağım' diyen bir siyasi partinin Muharrem ayı ile ilgili kutlama mesajı. Bu sadece Alevi yurttaşlarımızı değil, İslam alemini üzen inciten bir tavırdır. Ümit ediyorum ki bu pankartları kısa süre içinde indirirler. Sadece Alevi yurttaşlarımızdan değil İslam aleminden özür dilemelerini de bekliyorum." dedi.

10-15 yerde bu pankartların olduğunu belirten Tekin, "İnşallah başka yerde yoktur. Muharrem ayı bir kutlama ayı değildir. Yas ayıdır. Acıların paylaşıldığı bir aydır. Bir siyasi parti din hassasiyeti olan bir partinin böyle bir hatayı yapması mümkün değildir. Elbette bunu bilerek yapmış değillerdir. Cehaletlerinden yapmışlardır. Bunu sizlerle paylaşmak istedik." şeklinde konuştu.