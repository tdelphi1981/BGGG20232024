Birgül Ayman Güler o sözlerini böyle savundu
CHP İzmir Milletvekili Birgül Ayman Güler, kendisine yönelik ırkçılık yaptığı eleştirilerini kabul etmediğini belirterek, "Türk kavramı bir ırkı ya da etnisiteyi anlatmaz. Yüz yıla yakın zamandır Türk kavramı bizde anayasada yazılı olan ulusal vatandaşlığın adıdır." dedi. Türk vatandaşlığı kavramının, tüm bu farklılıklara karşı körleşmek, özgürleşmek anlamına geldiğini söyleyen Güler, "O yüzden Türk ulusu, Kürt milliyeti diye bilimsel kavramları kullandım. Biraz soğuk kanlı ve bilimsel kavramlarla düşünmek zorundayız. Irkçılık biçimindeki o değerlendirmeyi iki tür nitelendirebilirim. Ya cahildirler ya da kötü niyetli." diye konuştu.
 CHP İzmir Milletvekili Birgül Ayman Güler, TBMM'de gazetecilerin sorularını yanıtladı. CHP Adıyaman Milletvekili Salih Fırat'ın istifası ile ilgili bir soru üzerine Güler, "Bunu bir gazeteci arkadaşımdan duydum. Bilmiyorum henüz. Akşam Salih bey, ben konuşma yaparken salondaydı. Buna bağlı kararı olacağını sanmıyorum doğrusu. Akşam çıkarken herhangi bir şey demedi, daha sonra aramadı. Ben hiç sanmıyorum." diye konuştu. 
 
 CHP'de bir çatlak oluşup oluşmadığının sorulması üzerine Güler, "AKP'liler kendilerine ilişkin konuşmuyor, CHP ile ilgili konuşuyor. Ben de onlar için konuşayım. Çok önemli bir şey var. AKP, Anayasa Uzlaşma Komisyonu'na vatandaşlık maddesini değiştirme yönünde bir teklifte bulundu. Orada Türk vatandaşlığını sildi, Türkiye Cumhuriyeti vatandaşlığını tercih etti. Bunu daha önce yazdım, söyledim ama ilgi çekmedi. AKP seçmenine duyurmak istedim: 'Çok büyük bir siyasal değişiklik var, iktidar partisi oy verdiğiniz parti bunu yapıyor, lütfen sorun ve siz de söyleyin. Razı mısınız değil misiniz?' AKP'nin önce bu bilgilendirmeyi yapması lazım." cevabını verdi. 





 "TÜRK KAVRAMI BİR IRKI YA DA ETNİSİTEYİ ANLATMAZ"

 "Dünkü konuşmanız ırkçılık olarak nitelendirildi. Kabul ediyor musunuz?" sorusuna karşılık Güler, şunları dile getirdi: "Bunu katiyen kabul etmiyorum çünkü Türk kavramı bir ırkı ya da etnisiteyi anlatmaz. Yüz yıla yakın zamandır Türk kavramı bizde Anayasa'da yazılı olan ulusal vatandaşlığın adıdır. Öyle ki bizde Musevi inancına sahip, Süryani inancına sahip, Boşnak ya da Zaza çok farklı etnik kökenlerden hatta Müslüman gayrimüslim insan Türk vatandaşı kimliği ile yaşar ve biz yüz yıla yakın zamandır şunu ararız ki, devlet etnik ve inanç bakımından kör olsun. Böylece etnik elbiselere sıkışmayalım, özgürleşelim. Ne yazık ki, Diyanet itibariyle bakın belli bir mezhebe sıkıştı. Bazı uygulamalar itibariyle bakın, orada burada hemşirecilik, orada burada etnikçilik. Irkçılık bence bu. Türk vatandaşlığı kavramı, tüm bu farklılıklara karşı körleşmek anlamına, özgürleşmek anlamına gelir. O yüzden Türk ulusu, Kürt milliyeti diye bilimsel kavramları kullandım. Biraz soğuk kanlı ve bilimsel kavramlarla düşünmek zorundayız. Irkçılık biçimindeki o değerlendirmeyi iki tür nitelendirebilirim. Ya cahildirler ya da kötü niyetli." 



 "TÜRK BİR ULUSUN ADIDIR, KÜRT BİR MİLLİYETİN ADIDIR" 

 Konuşmasından ötürü pişman olup olmadığı konusunda Güler, "Anlamıyorum, niye pişman olayım." cevabın verdi. Güler, 'Kürtler Türkler eşit değildir', şeklinde doğruyu yansıtmayan gazete manşetleri atıldığını aktardı. Bir gazetecinin, "Bir Türk ile Kürt eşit midir?" sorusu üzerine Güler, "İnsan düzeyinde, sıfatlara bile gerek yoktur. Tartışmayı böyle yapamazsınız. Türk bir ulusun adıdır. Kürt bir milliyetin adıdır. Şimdi ulus ve milliyet ilişkilerinin anayasal düzeyde yeniden tanımlanması söz konusu. Ne demek kişi olarak 'midir' diye sormak. Bu ayıp soru. Uluslaşma süreci bakımından büyük kaynaşma var. Bunu sizler de kendi ailelerinizden bilirsiniz, 18 farklı etnik kökenden gelinleriniz, damatlarınız yok mu ailelerinizde. Tartışma bu değil. İnsan ve birey düzeyinde tartışma değil. Bu ilkelliktir. Irkçılık asıl budur. Yanlış anlaşılma falan, hayır. Şu açıdan bunu dile getirmekten memnunum. Daha önce yazdım, partinin yetkili organlarında çok konuştum. Dışarıda sempozyumlarda çok konuştum ama akıllar, kulaklar çok kapalı. 'Kürt sorunu artık yoktur Türkiye'de, Türk sorunu vardır', diyenler var. Size bunu duyuruyorum. Ben demiyorum, 'Kürt sorununun çözümü Türk sorununu çözmekten geçer', diyenler var. Size kaynak verebilirim. BDP ve AKP destekçisi kaynaklarda böyle yazıyor." dedi. 

 Destek ve tepki mesajları aldığını aktaran Güler, "Daha çok gazetelere atılan kötü başlıklardan kaynaklanan yanlış anlamalar." şeklinde konuştu. 

 "PARTİ PROGRAMIMIZ BU GÖRÜŞLERİ YAZIYOR"

 CHP Genel Başkanı Kemal Kılıçdaroğlu ile görüşmeyi düşünüp düşünmediği konusunda Güler, "CHP'nin parti programını açın, sayfa 46-47-48'e bakın. Orada der ki, 'Biz ulusal devletten yanayız. Etnik kimlik şereftir. Hiç kimse tarafından inkar edilemez, yok sayılamaz.' Hatta ara başlığı vardır, 'asimilasyona hayır, entegrasyona evet'. Parti programımız bu görüşleri yazan bir programdır." ifadesini kullandı. Açıklamalarını Meclis kürsüsünden yaptığını, twitterdan mesaj atmadığını söyledi. Güler, başka bir soru üzerine, "Aman aman süreç var, sus sus tavrı antidemokratik bir tavır." dedi.

İŞTE OLAY YARATAN O KONUŞMA: