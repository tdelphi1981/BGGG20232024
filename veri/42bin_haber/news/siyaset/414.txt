'Anayasa'yı kullandırtmayacağız'
CHP'li Oran: Anayasa üzerinden kariyer planlamasına izin vermeyeceğiz.
 CHP İstanbul Milletvekili Umut Oran, “Anayasa çalışmaları kapsamında birilerinin gelecekte kendi kariyerini planlamasına izin vermeyeceğiz.” dedi.
 CHP İstanbul Milletvekili Umut Oran, TBMM’de düzenlediği basın toplantısında, Anayasa Uzlaşma Komisyonu çalışmaları ve AK Parti’nin başkanlık sistemi önerisini değerlendirdi. Yeni anayasa çalışmalarının iktidar partisi tarafından sulandırıldığını savunan Oran, “Başkanlık sistemi neden gündeme getiriliyor, anlamak mümkün değil.” dedi.
 Yeni anayasa çalışmalarında işbirliği ilan edilen Venedik Komisyonu’nun da başkanlık ya da yarı başkanlık sistemine Türkiye için mesafeli olduğunu aktaran Oran, “Biz çalışmalarımıza iyi niyet ve samimiyet ile devam edeceğiz. Bu çalışmalar kapsamında birilerinin gelecekte kendi kariyerini planlamasına da izin vermeyeceğiz.” diye konuştu.
 Oran, basın toplantısında, Van depremini de değerlendirdi. Oran, aradan geçen süreye rağmen yaraların sarılamadığını, sorumluların yargı karşısına çıkartılamadığını öne sürdü. AK Parti Van Milletvekili Fatih Çiftçi’nin, 2004-2011 yılları arasında Van Belediye Başkanlığı yaptığını hatırlatan Oran, bu kapsamda AK Partili Çiftçi’nin de Van’da yaşanan tablodan sorumlu olduğunu söyledi. Oran, şöyle dedi: “Bu sorumluluğun da araştırılması lazım. Nitekim mağdur olan Vanlı kardeşlerimiz gereken şikayeti yaptılar, soruşturma açıldı. Kendisi milletvekili olduğu için İçişleri Bakanlığı’na ön inceleme yapılması için başvuruldu. İçişleri Bakanlığı, Çifçi ile ilgili soruşturma izni vermedi. Bu karara vatandaşlar itiraz etti. Bunun sonucunda Danıştay 1. Dairesi, Haziran 2012’de yasama dokunulmazlığının engel oluşturmadığını açıkladı.” şeklinde konuştu.
 Bir kişinin, AK Parti rozeti taktığı için hukukun üstünde olmayacağını söyleyen Oran, “AKP sorumluları değil, mağdurları korumalı. Başbakan ve İçişleri Bakanı, bu konuda gerekli adımları atarak, ön inceleme yapılmasına izin verilmeli. Bu işi zaman aşımına bırakmamak gerekir. Kayırmacılık, kollamacılık, perdeleme operasyonu yapılmamalı.” dedi.
  