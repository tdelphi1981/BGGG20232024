Karadayı'ya 28 Şubat sorgusu
Eski Genelkurmay Başkanı Emekli Orgeneral İsmail Hakkı Karadayı'nın, 28 Şubat soruşturması kapsamında ifadesi alınacak 
 Ankara Cumhuriyet Başsavcılığı'nın yürüttüğü 28 Şubat soruşturmasında önemli bir gelişme yaşandı.  Ankara’dan İstanbul’a giden polis ekipleri, savcılık tarafından 'şüpheli' sıfatıyla ifadeye çağrılan Eski Genelkurmay Başkanı emekli Orgeneral İsmail Hakkı Karadayı’nın bulunduğu Fenerbahçe Orduevi’ne gitti. Polis nezaretinde Çağlayan Adliyesi'nde sağlık kontrolüne getirilen Emekli Org. Karadayı, saat 13.00'te tarifeli uçakla Ankara'ya hareket edecek.
 
 Org. Karadayı, soruşturmayı yürüten Savcı Mustafa Bilgili’ye ifade verecek. 
 Karadayı’nın ifadesinin alınmasının ardından soruşturmaya ilişkin iddianamenin son halini alacağı öğrenildi. 
 GÖZALTI YOK
  
 Eski Genelkurmay Başkanlarından emekli Orgeneral İsmail Hakkı Karadayı’nın avukatı Erol Yılmaz Aras, "Komutanımın kendisi ile konuştuk, aldığımız bilgi bir gözaltı kararı yok, arama kararı yok. Şüpheli sıfatıyla ifadesinin Ankara’da alınması için biraz sonra İstanbul’dan uçakla Ankara’ya getirilecek" dedi. 
 Aras, bir dava için geldiği Kırıkkale Adliyesi önünde yaptığı açıklamada, sabah saatlerinde müvekkiline yazılı bir evrakın gösterilmediğini belirterek,
 biraz önce belgenin müvekkiline gösterildiğini, herhangi bir arama kararı ya da gözaltı kararının bulunmadığını kaydetti. 
 Müvekkilinin İstanbul’dan Ankara’ya getirileceğini ifade eden Aras, şöyle konuştu: 
 "Komutanımın kendisi ile konuştuk, aldığımız bilgi bir gözaltı kararı yok, arama kararı yok. Yalnız şüpheli sıfatıyla ifadesinin Ankara’da alınması için biraz sonra İstanbul’dan uçakla Ankara’ya getirilecek. Cumhuriyet savcısının Ankara’da yaklaşık 2 saat sonra yanında olup ifade vereceğiz. İstanbul Çağlayan
 Adliyesi’nde, adli kontrolden geçeceği söylenince gözaltı kararı olduğunu çıkardık. Sabah iki araba polis gidince de gözaltı kararı iddiası güçlenmişti. 
 Yazılı bir şey gösterilmemişti o ana kadar kendisine. Biraz önce yazılı belge müvekkile gösterildi. Yazılı belgeyi bana telefonla okudular. Yazılı belgeden
 görüldüğü kadar bir arama kararı, iş yerinde, bürosunda, evinde arama kararı yok, gözaltı kararı yok. Şüpheli sıfatıyla ifade verilmek üzere Ankara’ya yapılan bir davet var. Tabii burada biz daha önce kendilerine böyle bir durumda gelebileceğimizi bildiren yazılı bir beyanda bulunmuştuk. Vekaletimizi sunup. Bu şekilde sabahın bir saatinde iki arabayla gelinmese hoş olurdu. Biz kendisini hazır edebilirdik." 
 Aras, Karadayı’nın sağlık durumunun iyi olduğunu bildirdi. 
 SAĞLIK KONTROLÜNDEN GEÇİRİLDİ
  
 Öte yandan Emekli Orgeneral Karadayı, saat 11.30 sularında sağlık kontrolü için İstanbul Terörle Mücadele Şube Müdürlüğü ekiplerinin nezaretinde Fenerbahçe Orduevi’ndeki lojmanından Çağlayan’daki Adalet Sarayı’na getirildi. 
 Adliye binasının -4. katında bulunan otoparktan asansöre bindirilerek -3. kattaki adli tıp birimine çıkarılan Karadayı’nın, fötr şapkalı, kaşkollu ve paltolu olduğu görüldü. 
 Karadayı’nın, sağlık kontrolü yaklaşık 20 dakika sürdü. Adliyede görevli güvenlik personeli, otoparkın bulunduğu üç katta gazetecilerin giriş-çıkışına
 izin vermedi. Kontrolün ardından Karadayı'nın, polisler eşliğinde saat 13.00’te THY uçağıyla Ankara’ya götürülmesi planlanıyor. 
 28 Şubat soruşturması kapsamında bugüne kadar 90 kişi gözaltına alınmıştı. Aralarında dönemin 2. Genelkurmay Başkanı emekli Orgeneral Çevik Bir'in de bulunduğu 60 kişi tutuklanmıştı. 
 >> SİYASİLER NE DEDİ?
  
 >> SÜRPRİZ OLMADI
  
 ÇEVİK BİR SUÇ DUYURUSUNDA BULUNMUŞTU
 
 Çevik Bir, dönemin Genelkurmay Başkanı İsmail Hakkı Karadayı hakkında suç duyurusunda bulunmuştu. Suç duyurusunda, Karadayı’nın Meclis Darbeleri Araştırma Komisyonu’nda söylediği “Batı Çalışma Grubu’ndan (BÇG) haberim yok” sözlerinin gerçeği yansıtmadığını iddia eden Çevik Bir dilekçesinde şu ifadelere yer vermişti:
 
 ''28 Şubat 1997 tarihli MGK toplantısı sonrasında da Genelkurmay 2. Başkanı Çevik Bir, Genelkurmay Başkanı Karadayı’dan aldığı emir ve direktiflere göre mutad çalışmayı başlatmış, yönergeler, usul ve prensipler çerçevesinde hazırlıklarına başlamıştır”   
 KARADAYI 'HER ŞEY YASALDI' DEMİŞTİ 
 Soruşturma sürecinde basına açıklama yapan İsmail Hakkı Karadayı ise çağrıldığı takdirde ifade vermeye gideceğini dile getirmişti.  Emekli Orgeneral Karadayı, “Ben 50 yıldan fazla TSK’da şerefle hizmet yaptım. Hayatım boyunca yasal olmayan hiçbir şey yapmadım, yasal olmayan hiçbir şeye imza atmadım. Alnım açık, yüzüm pak. Sonuçta çağırırlarsa gider ifademi veririm. Her zaman anayasa, yasalar, hukuk içinde hizmet etmiş biriyim” ifadelerini kullanmıştı.  Bu arada, Özel Yetkili Savcı Mustafa Bilgili'nin ilk iddianameyi tamamlamak üzere olduğu bildirildi. İddianamede zanlılara “darbeye teşebbüs” suçlaması yöneltilmesi bekleniyor.