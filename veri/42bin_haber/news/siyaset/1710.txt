Erdoğan: İkinci bir Habur yaşamak istemiyoruz
Başbakan Erdoğan, İmralı tutanaklarını kimin sızdırdığını medyanın açıklaması gerektiğini söyledi
Başbakan Recep Tayyip Erdoğan, İmralı tutanaklarına ilişkin, "Biraz sabırlı olursak medya dünyasından arkadaşlar sızdırmayı açıklayabilir. Onlar biliyorlar ve onların açıklaması gerekir. Ama biraz sabretmek lazım. Açıklamamaları durumunda biz açıklayabiliriz" diye konuştu.
Erdoğan, '(Terör örgütü PKK'nın elinde bulunan kamu görevlileri ve askerlerin serbest bırakılması) Bunun bir şova dönüştürülmesini arzu etmiyoruz. Çünkü ikinci bir Habur yaşamak da istemiyoruz. Şu çözüm sürecine bir gölge düşmeden bu iş başarılsın istiyoruz. Çünkü buradaki bütün dert bu sürecin başarılı bir şekilde sürdürülmesidir' dedi. 

Erdoğan CHP'nin Esad ile görüşmesiyle ilgili şunları söyledi. "Sayın Esed demeyeceğim artık çünkü o geride kaldı. Esed Türk hükümetinden tabi ki şikayet edecek. bu ülkenin ana muhalefet partisi bu zalimle hangi amaçla görüşüyor ve ülkemize yeri geldiği zaman saldırıda bulunan bir rejim var ve Türk hükümetini BM 'e şikayet edecekmiş. 250 mülteciyi topraklarımızda barındırdığımız için mi şikayet edecek. Orada bir soykırım uygulanıyor bunun için mi bizi şikayet edecek."

Başbakan Recep Tayyip Erdoğan, Suriye Devlet Başkanı Beşşar Esed'in, adeta 'soykırım katliamı' gerçekleştirdiğini ve bir devlet terörü estirdiğini belirterek, 'Bunun için mi bizi BM'ye şikayet edecek? BM, herhalde böyle bir zalimin, böyle bir diktatörün müracaat kapısı değildir. Çünkü BM'nin asli görevi, kuruluşundan bu yana dünya barışına hizmet etmektir. Dünyada iç savaşlara veya savaşlara yandaş olmak değil' dedi.