Milletvekili danışmanına ABD modeli
Yeni modele göre milletvekillerinin şoför, sekreter ve danışmanlarına ödenen para yıllık 150 bin TL olarak milletvekillerine verilecek. Milletvekilleri aldıkları bu bütçeyle yanında istediği kadar personel çalıştırabilecek.

Meclis Başkanı Cemil Çiçek başkanlığında dün toplanan Başkanlık Divanı’nda Genel Sekreter İrfan Neziroğlu, başkanlık sistemine geçildiğinde milletvekillerinin yardımcı personel çalıştırmasına ilişkin yeni bir model üzerinde çalıştıklarını söyledi. Yeni modele göre milletvekillerinin şoför, sekreter ve danışmanlarına ödenen para yıllık olarak 150 bin TL olarak milletvekillerine verilecek. Milletvekilleri aldıkları bu parayı ya kendileri kullanacak ya da istediği kadar personel çalıştırabilecek.  
Personele 3 katlı yeni bina 
Divanda Meclis’te milletvekillerinin yeni binaya taşınmasının ardından açığa çıkacak A ve B blok binalarının ne olacağı da görüşüldü. Meclis bürokratları personel için 8 bin metrekare 3 katlı yeni bir modern bina yapılmasını önerdi. 
Güvenlik zaafiyeti var 
TBMM İdare Amiri Salım Uslu, “Milletvekili 4 kişiyi arabasına bindirip getiriyor. Polis, yanındaki personeli indir diyemiyor. Kapılara kapsamlı bir güvenlik sistemi kurulması gerekiyor” dedi. Yeni binada göz, yüz, retina tarama sisteminin kurulması bekleniyor.