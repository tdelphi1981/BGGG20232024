Adanadaki Patriotlar aktif hale geldi
Adanada konuşlandırılan Almanyanın gönderdiği Patriot Savunma Sisteminin kurulumu tamamlandı. Dün saat 14.00 itibariyle harekat yeteneği kazanan Patriotlar, Suriyeden gelebilecek saldırıya karşı savunma yapabilecek.

HAVA Kuvvetleri İletişim Şube Müdürü Binbaşı Cengiz Alabacak, Adana’ya konuşlandırılan patriot hava savunma sisteminin ilk harekat yeteneğini kazanarak, operasyonel hale geldiğini belirtti. Seyhan İlçe Jandarma Komutanlığı olarak kullanılan Recai Engin Kışlası’nda patriotlarla ilgili olarak düzenlenen basın bilgilendirme etkinliğinde, sistemin kurulum yeriyle ilgili soruları da cevapladı. Alabacak, sistemin komuta kontrol yapısında, her aşamada Türk yetkililerin de görev aldığını söyledi. 
Tehdidi önleme yeteneği var 
Alabacak, savunma amaçlı olarak kullanılacak sistemlerin Adana’da aktif hale geldiğini ifade ederek, “Sistemler bugün (dün) 14.00 itibarıyla ilk harekat yeteneğini kazanmıştır. Sistemler şu andan itibaren tehdidi tespit ve önleme yeteneğine sahiptir.  Aktif olarak herhangi bir tehdit belirlenmesi durumunda tespit ve önleme yapabilecek kabiliyettedir. NATO’dan talep edilen patriot hava savunma sistemlerinden ilki bugün (dün) Adana’dan operasyonel, yani ilk harekat yeteneğini kazanmış bulunmaktadır” dedi. 
Arkamdaki batarya görevde 
NATO Askeri Sözcüsü Yarbay Dariusz Kacperczyk de Hollanda’ya ait patriot hava savunma sisteminin bu kışlada, diğerinin ise İncirlik Üssü’nde kurulduğunu anlattı. Kacperczyk, Hollanda’nın 2 bataryasının bulunduğunu, Recai Engin Kışlası’nda 5, İncirlik Üssü’nde ise 7 fırlatıcının konuşlandırıldığını belirterek şöyle konuştu: 
“Adana, Gaziantep, Kahramanmaraş’ta toplam 3,5 milyon nüfusu korumak amacıyla bu sistemler konuşlandırılmıştır. Asıl amaç burada savunmadır. Saldırı amacı ve uçuşa yasak bölge oluşturulmayacaktır. Patriotların gelme sebebi, Türkiye’nin sahip olduğu hava savunma sistemine yardımcı olmaktır. Şu an itibarıyla arkamda duran patriot bataryası aktiftir. Suriye’den gelebilecek herhangi bir saldırıya karşı savunma yapabilir.’’ 
KAHRAMANMARAŞ’TA TEST BAŞLADI 
KAHRAMANMARAŞ’A giden patriotların kuruluşuyla ilgili çalışmalar devam ediyor. Gazi Kışlası’na montaj işlemi tamamlanan ve yönü Suriye’ye çevrilen patriotların test çalışmaları sürüyor. Alman Harekat Birliği Komutanı Marcus Ellermann, montaj çalışmasının tamamlandığını ifade ederek ‘’Şu anda test aşamasındayız ve herhangi bir sorun gözükmüyor. Sistem, önümüzdeki hafta içerisinde faal hale gelmiş olacak” dedi.