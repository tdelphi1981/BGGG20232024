Başbakan Erdoğan'dan AB'ye uyarı
İki ülke arasındaki ticari ilişkilerin geliştirilmesi için Slovakya Başbakanı Robert Fico, 'Vize konusunda Schengen kurallarının ve Türk mevzuatının izin verdiği ölçüde, elimizden gelen yüksek çabaları gösterme konusunda mutabık kaldık' dedi.
Slovakya Başbakanı Robert Fico, 'Türkiye'nin AB'ye üyelik sürecine ilişkin müzakerelere yönelik yeni bir itici güç ihtiyacı var. Bizler, AB katılım kriterlerini yerine getirmiş tüm ülkelerin AB üyesi olması fikrimizin arkasında durmaya devam edeceğiz. Eğer bu ilke artık geçerli değilse bunu da ifade etmek Avrupa'ya düşer' dedi.

Fico, Başbakan Recep Tayyip Erdoğan ile baş başa ve heyetler arası görüşmelerin ardından, düzenlenen ortak basın toplantısında, ekonomik ilişkilerin geliştirilmesinde önemli rol oynayacak konuları görüştüklerini söyledi.

Robert Fico, şöyle devam etti:

'İki ülke arasında doğalgaz geçişi transit hatlarının oluşturulması konusuna ilgi duyduğumuzu ifade ettik. Bilim ve araştırma konusunda 3 proje teklifimiz var. Bunlardan ilki nükleer enerji üretilmesi konusunda araştırma projesi. Bununla birlikte petrol ve doğalgaz boru hatlarının güvenliğinin sağlanmasına yönelik araştırma ve uygulama proje önerimiz var. Merkezi İstanbul'da olacak bir bilim ve araştırma merkezi kurulması teklifimiz var.'

Türkiye'nin, AB üyesi olması konusundaki arzu ve kararlılığını gördüğünü ifade eden Fico, 'Türkiye'nin AB'ye üyelik sürecine ilişkin müzakerelere yönelik yeni bir itici güç ihtiyacı var. Biz AB'nin genişlemesi gerektiğine inanan ülkeyiz. Bizler, AB katılım kriterlerini yerine getirmiş tüm ülkelerin AB üyesi olması fikrimizin arkasında durmaya devam edeceğiz. Eğer bu ilke artık geçerli değilse bunu da ifade etmek Avrupa'ya düşer' diye konuştu.

Başbakan Recep Tayyip Erdoğan, Slovakya'nın başkenti Bratislava'da Slovakya Başbakanı Robert Fico ile ortak bir basın toplantısı düzenledi. İlk konuşmayı yapan Robert Fico, "Türkiye'nin AB üye ülkesi olma kararlılığı ve arzusunu hatırlatmak isterim. Bizler AB kriterlerini yerine getirmiş tüm ülkelerin AB üyesi olabilmeleri kurulanın arkasında duracağız. Eğer bu ilke artık geçerli değilse bunu açıkça ifade etmek AB'ye düşer" dedi.

Slovakya Başbakanı Fico'nun ardından konuşan Başbakan Erdoğan Dost müttefik Slovakya'ya yaptığı ziyaret ve mevkidaşı ile bir araya gelmekten memnun olduğunu söyledi.

Başbakan Erdoğan, Slovakya ile askeri alanda ilişkileri bulunduğunu belirterek, şöyle dedi:

"NATO'da birlikteyiz. Özellikle Patriot sürecinde verdikleri destek için teşekkür ederim. Heyetlerarası görüşmelerde Türkiye, Slovakya ve bölgedeki gelişmeleri ve AB konularını ele aldık. Slovakya'nın AB sürecinde Türkiye'ye verdiği destek nedeni ile şükranlarımı iletmek isterim. Robert ile benzer bir yanımız var. 3 dönemdir Slovakya'da iş başında. Ben de 3 dönemdir iş başındayım, başarılarının artarak devamını diliyorum. Bu süreçte ekonomik alandaki gelişmeler memnuniyet verici. Ticaret hacmimiz 1,5 milyar Dolar'ı amış vaziyette. 2012'de Slovakya'dan ülkemize gelen turist sayısı 100 binin üzerinde. Buraya benimle gelen 125 işadamımız bu ilişkiyi daha üst seviyeye taşıyacaktır. Döner dönmez Slovakya halkının Türkiye'ye gelişini kolaylaştırma, vize noktasında adımımızı atacağız. Bu konuda Slovakya'nın da özellikle iş adamları, sanatkar, öğrenci, akademisyen, sporculara yönelik vize muafiyeti getirmesi ilişkileri daha iyi bir noktaya taşıyacaktır. Bu arada parlamentomuzdan yatırımların teşviki ile ilgili yasa geçmiş bulunuyor. Sosyal güvenlik anlaşması parlamentomuzdan geçti. Bunlar da aramızdaki ticari ilişkilerin süratle artmasına neden olacaktır. Enerji işbirliği konusunda Slovakya ile önemli bir adamı atabiliriz. Azerbaycan ile Türkiye parlamentoları arasında yapılan anlaşmamız var ve bu yıl içinde sanırım dozerler çalışmaya başlayacaktır. Bu konular ile ilgili olarak doğalgaz ve petrol hatlarla ilgili güvenlik noktasında, nükleer çalışmalarda müşterek çalışma yaklaşımlarına pozitif bakıyoruz. Slovakya ile Türkiye arasında merkezi İstanbul'da olacak bir bilim merkezine sıcak bakıyoruz."


"ÜLKEMİZDE 15'İ AŞKIN SLOVAK SPORCU VAR"

Başbakan Recep Tayyip Erdoğan, iki ülke arasında güzel elçiler bulunduğunu anlatırken, Türkiye'de Fenerbahçe gibi takımlarda oynayan milli futbolcuların forma giydiğini hatırlattı. Bu futbolculara Stoch'u örnek gösteren Başbakan Erdoğan, şöyle konuştu:

"Kış oyunlarında Slovakya başarılı bir ülke. Ülkemizde 15'i aşkın Slovakyalı sporcu var. Bütün bunların yanında gerek antrenör ve gerek sporcu noktasında başarılı bir ülke. Sporun değişik alanında da müşterek çalışmalarımızı artırarak ilerleteceğiz."


"50 YILDIR KAPIDAYIZ"

AB sürecine değinen Başbakan Erdoğan, AB'nin kapısının 1959 yılında çalındığını, AB'nin kuruluş çalışmalarında neredeyse beraber hareket ettiklerini ifade ederek şöyle dedi:

"1963'te resmi müracaatımız var. 50 yıl geçti. Biz hala kapıdayız. Bize 'Şunu yapamadınız' diyemediler. Birisine olumsuz cevap vermek isterseniz bahane boldur. İstediğiniz bahaneyi söylersiniz. Ben Robert'i istisnalar içinde olan bir arkadaş olarak görüyorum. Biz de bir fıkra var kurt kuzuyu yiyecek. Ne yaptım da beni yiyorsun diyor. Suyu bulandırdın diyor ve kuzuyu yiyor. Bugüne kadar hep böyle geldik ama biz kuzu değiliz. bunu da görüyorlar. biz sabırla devam ediyoruz. bu nereye kadar olur bu ayrı bir konu. bir yerde biz de artık noktayı koyarız."


ABD BÜYÜKELÇİLİĞİ'NE SALDIRI

Bir gazetecinin "ABD Büyükelçiliği'ne yönelik saldırıyla ilgili olarak İmralı ile başlayan süreci sabote etmeye yönelik olduğunu düşünüyor musunuz ? Almanya'nın üzerine düşeni yapmadığı yönünde iddialar" sözlerini yanıtlayan Başbakan Erdoğan şunları söyledi:

"Bu saldırıyla ilgili dışımızda birçok değerlendirmeler, yorumlar yapılıyor. Bu budur veya yüzde 100 böyledir demek mümkün değil. Şu anda güvenlik güçlerimiz, istihbaratımız, ABD'nin de göndermiş olduğu birimlerle müşterek bir çalışmanın içindeler. Şunu açık söylemeliyim, ABD'den gelenler de dahil olmak üzere Almanya ve Fransa ile yapılan görüşmeler neticesinde İmralı ile yapmış olduğumuz çalışmayı engellemeye yönelik bir adım dahi olsa bu bizim çalışmalarımızı engelleyemez. Şu anda takvim çalışmaktadır. Asıl olan bu olayın failler zincirini ortaya çıkarmaktır. Ortada bir canlı bomba vardır, kimler yönetmiştir, nasıl gelmiştir. Bunların ortaya çıkması lazım. Belli bağlantıları açıklandı. O ortadadır. Daha önceden nerelerle bağlantılı olduğu, nerelerden geldiği bazı ülkelere bildirilmiştir. Ama ne yazık ki iş hep ucundan tutulduğu için buraya gelmiştir. Biz şu anda kararlı bir şekilde yolumuza devam ediyoruz. Terörle mücadeleyi bu işlere kurban etmek istemiyoruz."