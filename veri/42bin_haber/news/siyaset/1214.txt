Kocasakal yönetimi koltuk için taktik savaşı başlattı
Balyoz mahkemesinin şikayetiyle haklarında 4er yıl hapis istenen İstanbul Baro Başkanı Kocasakal ve 8 yöneticinin görevi Avukatlık Kanunu gereği bitti. Ancak Kocasakal ve ekibi, seçimsiz olağanüstü Genel Kurul kararı aldı. İtirazlar yükseldi.

BALYOZ Darbe Planı davasına bakan İstabul 10. Ağır ceza Mahkemesi’nin şikayeti üzerine haklarında “adil yargılamayı etkileme” iddiasıyla 2 ila 4 yıl arasında hapis cezası istenen İstanbul Baro yönetimi alarma geçti. Haklarında dava açıldığı için başkanlığı ve yönetim kurulu üyelikleri düşen Baro yönetimi, Avukatlık Kanununa göre görevi bırakmak yerine ‘seçimsiz’ olağanüstü genel kurul yapma kararı aldı. Kocasakal ve ekibinin, “nabızları yoklayıp” kendilerine yakın isimleri yönetime getirmeyi amaçladığı iddia edildi. 
‘Seçimsiz’ Genel Kurul kararı 
Olağanüstü genel kurul kararı İstanbul Barosu’nun internet sitesinden duyuruldu. Açıklamada, “avukatlara, avukatlık mesleğine, barolara ve özellikle İstanbul Barosuna yönelik saldırıları, sindirme ve yıldırma girişimlerini görüşmek ve bunlara karşı hareket tarzı belirlemek için İstanbul Barosu Genel Kurulunu olağanüstü toplantıya çağırma kararı alındığı” duyuruldu. Bu açıklamanın ardındah Baro Başkanı Ümit Kocasakal, Baro yöneticileriyle basının karşısına çıktı ve Genel Kurul kararının gerekçelerini anlattı. 
İnternet sitesindeki açıklama ve ilk basın toplantısındaki sözlerin ‘seçime gidiliyor’ şeklinde yorumlanması üzerine Kocasakal, tekrar basının karşısına çıkarak Genel Kurul’da ‘seçim’ gündeminin olmadığını söyledi. Kocasakal “Toplantı, seçimli olağanüstü genel kurul toplantısı değildir. Bu bir tek gündemli, mesleğe ve meslektaşa yönelik ve barolara yapılan saldırıların ele alınacağı bir toplantıdır. Baro yönetimi görevinin başındadır. Kesinlikle görevinin sona ermesi gibi bir durum söz konusu değildir” dedi. 
‘Adam kazanma’ çabası 
Toplantının tarihi henüz belirlenemezken, asıl amacının Kocasakal ve ekibine yakın isimleri Baro yönetimine getirmek olduğu iddia edildi. Silivri Cumhuriyet Başsavcılığı tarafından hakkında 4 yıl istemiyle dava açılan Kocasakal ve ekibinin “yol haritası” belirleyebilmek için olağanüstü genel kurula gitme kararı aldığı belirtildi. Söz konusu toplantının yapılmasıyla Baro camiasının çoğunluk olarak kimleri istediğinin netleştirilerek genel kurulun bu yöndeki isimleri yönetime atamasının sağlanacağı iddiaların başında geliyor. Toplantıda, muhalif avukatların, seçimle yeni yönetimin belirlenmesini isteyeceği öğrenildi. 
ADALET BAKANLIĞI HAREKETE GEÇMELİ 
SON seçimde Ümit Kocasakal’ın ardından en yüksek oyu olan Hukukun Üstünlüğü Platformu Başkan adayı Av. Rıza Saka ise Avukatlık Kanunu’na göre mevcut yönetimin görev yapamayacağını, seçimsiz olağanüstü Genel Kurul toplama yetkisinin olmadığını söyledi. Saka “Denetleme Kurulunun yetki alması lazım. İnşallah o konuda bir yanlış yapmazlar. Herhalde İstanbul Barosu yönetim kurulu, görevlerinin sona erdiğini anladı. Bizim de söylediğimiz bu idi” dedi. Saka, yedek üye olarak kendilerine görev verildiği takdirde derhal olağanüstü genel kurula gideceklerini belirterek Kocasakal’ın tekrar aday olmasının mümkün olmadığını belirtti. Saka “Şu anda olması gereken haklarında dava açılanların görevlerini bırakması. Sonuçta seçime gidilecek. Bizim de yapacağımız Denetleme Kuruluna gitmektir. En erken 1-1.5 ay içinde seçime gidilir. O sürede yönetim yok. Bizim yönetimde olmamız gerekir. Normalde İlçe Seçim Kurulu, Adalet Bakanlığı’nın harekete geçmesi lazım. Bizim harekete geçmemizle olacak şey değil” diye konuştu.