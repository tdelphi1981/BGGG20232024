Esad'ın kaleleri bir bir yıkılıyor
Başbakan Yardımcısı AK Parti Kırıkkale Milletvekili Beşir Atalay, Suriye'deki iç savaşın giderek muhaliflerin kazanacağı bir savaş haline geldiğini söyledi. Esed'in ulusal lobide etkisinin azaldığını belirten Atalay, "Rejim alanı iyice daraldı, Esed'in kaleleri bir bir yıkılmak üzere." dedi.
Atalay, AK Parti il binasında gündemle ilgili açıklamalarda bulundu. Suriye konusunda açıklamalar yapan Atalay, devlet adamlarının halkına eziyet etmemesi gerektiğini söyledi. İç savaşın giderek muhaliflerin kazanacağı bir savaş haline geldiğini belirten Atalay, Esed'in kalelerinin bir bir yıkıldığını ifade etti. Atalay şunları söyledi: "Suriye'deki iç savaş giderek muhaliflerin kazanacağı bir savaş haline geldi. Rejimin alanı iyice daraldı, Esed'in kaleleri bir bir yıkılmak üzere. Dış toplumdan da Esed'e karşı önemli tepkiler var. Esed'i koruyan Rusya ve Çin bile artık bu savaşın bir an önce bitirilmesini istiyor. Muhaliflerin baktığımız zaman önemli avantajları var. Bir devlet adamının kendi halkına eziyet etmemesi gerekir. Her gün yüzlerce kişinin ölmesi, bunların hepsinin Müslüman olması bizi derinden üzüyor."

SIĞINMACI SAYISI 140 BİN

Suriye'deki iç savaştan kaçıp Türkiye'ye sığınan kişi sayısının 140 bine ulaştığını açıklayan Atalay, sığınmacıların her türlü ihtiyaçlarının karşılandığını söyledi. Atalay, "Suriye'ye baktığımız zaman karışık bir durum söz konusu. Rejimden kaçan ve ülkemize sığınan sığınmacılara destek veriyoruz. Bu desteğimiz ulusal camiada da olumlu karşılanıyor. 140 bin sığınmacı ülkemize giriş yaptı ve bunların her türlü sorunu, isteği ile ilgileniyoruz. İki konteyner konut kurma projemiz var. Oradan kaçan toplum; travma yaşayan bir toplum. Barınma ve beslenme önemli, tabi bunun yanında çocuklara hem Türk, hem de Suriyeli öğretmenler eğitim veriyor. Her türlü desteği gücümüzün son damlasına kadar vermeye hazırız." diye konuştu. 

AB'DE YENİ GELİŞMELER

Türkiye'nin son zamanlarda AB konusunda önemli avantajları olduğunu belirten Atalay, dış politikada sıfır sorun ile AB'ye hazırlandıklarını ifade etti. Atalay, "Avrupa Birliği konusunda önemli olumlu gelişmeler var. AB ile Kıbrıs konusunda sorunlar yaşanmıştı. Ama şimdi baktığımız zaman AB konusunda bize ret veren Fransa'nın bile yumuşadığını görüyoruz. Başbakanımızın, Almanya'da önemli mesajları vardı. AB'ye girdiğimiz zaman vize konusu kalkacak. Bu da önemli avantajlar sağlayacak. Dış toplumun bu konuda büyük destekleri var. Baktığımız zaman hemen, hemen AB'de bulunan bütün ülkelerin Türkiye ile arası iyi. Sıfır sorun politikası önemli ve hızlı bir şekilde yürütülüyor." şeklinde konuştu.

BÖLGE BÖLGE VEKİLLERLE GÖRÜŞECEK

Başbakan Recep Tayyip Erdoğan'ın Doğu ve Güneydoğu Anadolu bölgelerinin milletvekilleriyle bir araya geldiğini hatırlatan Atalay, "Görüşmede herkes düşüncelerini açıkladı. İçte herkes fikrini beyan eder, dışarıda ise birliktelik söz konusudur. Başbakan Erdoğan, önümüzdeki günlerde bölge bölge milletvekilleriyle görüşecek." dedi. 

"KIRIKKALE'NİN TARİHİNİ YANSITACAK ADALET SARAYI"
 
Kırıkkale'ye yeni bir adalet sarayı kazandıracaklarını belirten Atalay, mevcut adalet sarayının fiziki yapısının şehre yakışmadığını söyledi. Yeni yapılacak adalet sarayının Kırıkkale'nin tarihini temsil edeceğini kaydeden Atalay, şunları söyledi: "Adliyeyi ziyaret ederek yeni gelen yargı mensupları ile bir araya geleceğiz. Adaletin temeli yargıdır ve yargı mensuplarına bu konuda önemli görevler düşüyor. Hassas bir şekilde milletin vicdanını sergileyen mahkemeleri önemsiyor. Kırıkkale'ye adalet sarayı yapmayı düşünüyoruz. Bu konuda çalışmalarımız var. Başbakanımız ile görüştük ve şehrimize yakışır bir adalet sarayı yaptıracağız. Mevcut adalet sarayının fiziki alanı şehrimize yakışmıyor."

"BİLLUR TUZ KIRIKKALE'YE YATIRIM YAPACAK"
 
Kırıkkale'ye yapılacak yatırımlar hakkında da konuşan Atalay, Billur Tuz adlı firmanın Delice'de önemli bir şekilde tuz rezervi yapmak için kendilerinden bilgi aldığını belirtti. Bölge için önemli bir yatırım olacağını ifade eden Atalay, "Delice'deki tuz ocaklarına yatırım yaptırmak için görüşmelerimiz sürüyor. Billur Tuz o bölgeye gelerek büyük bir fabrika kuracak. Bunun takipçisi olacağız, bölgenin tuz rezervini sağlayacak olan bu yatırımı önemsiyoruz. Enerji Bakanlığımız ve Sanayi Bakanlığımız ile görüşmeler sürüyor. Bu konuda Kırıkkale'nin 4. Teşvik Bölgesi'nde yer alması önemli bir avantaj." dedi.

 Kırıkkale'ye kurulacak olan Mühimmat Saniye ve Silah Organize Sanayi Bölgesi'nin önemli avantajları olduğunu belirten Atalay, bu konuda Kırıkkale'nin savunma merkezi haline geleceğini ifade etti. Atalay, "Bakanlar Kurulu toplantısında Kırıkkale'ye kurulacak olan Mühimmat Sanayi ve Silah Organize Sanayi Bölgesi kurulmasını konuştuk. Başbakanımız bu konuda gereken çalışmaların yapılacağını söyledi. Cumhuriyet'in kuruluşunda silah ve mühimmat üreten Kırıkkale yine silah ve savunma merkezinin üssü olacak. Baktığımız zaman Kırıkkale bunu üstlenebilecek bir şehir. Şehrimizde MKE'den emekli binlerce vatandaşımız var, ve MKE'yi yine geliştireceğiz." açıklamasında bulundu.

"FENERBAHÇE KAZANACAK"

Hafta sonu oynanacak Galatasaray- Fenerbahçe maçı ile ilgili düşüncelerini söyleyen Atalay, iki takımın da ebedi dostluğu, ezeli rekabeti olduğunu söyledi. Gönlünün Fenerbahçe'den yana olduğunu belirten Atalay, maçı Fenerbahçe'nin kazanacağını ifade etti.