Gültan Kışanak: 'Umutluyuz'
Fransa'nın başkenti Paris'te öldürülen 3 PKKlı kadından Fidan Doğan'ın, gece Adıyaman Cemevi'nde tutulan ve bu sabah Kahramanmaraş'a götürülmek üzere yola çıkarılan cenazesine eşlik eden BDP Genel Başkan Yardımcısı Gültan Kışanak, "Barış süreci için umutluyuz. Umut, mücadele etmektir. Çaresizce beklemek değildir" dedi.
Geçen 10 Ocak günü Fransa'nın başkenti Paris'te öldürülen PKK'lı Fidan Doğan'ın cenazesi Diyarbakır'dan dün akşam saatlerinde Adıyaman'a getirildi. Adıyaman'da cemevine konulan cenazeye çok sayıda BDP'li ve Doğan'ın yakınları ile BDP milletvekillerinden Gültan Kışanak, Ayla Akat ve Hasip Kaplan eşlik etti. Cenaze Kahramanmaraş'a götürülmek üzere sabah saatlerinde cemevinden çıkarıldığı sırada PKK lehine sloganlar atıldı. 

Burada gazetecilerin barış sürecine ilişkin sorularını yanıtlayan BDP Genel Başkan Yardımcısı Gültan Kışanak, Kürt halkının ana vatanında özgürce yaşamak istediğini söyledi. Kışanak şöyle konuştu:

"Bu katliamı yapanların halkın duruşundan ders alması gerekiyor. Hiç bir katliamın, cinayetin bu halkın özgürlük, çözüm ve barış kararlığından geri döndüremeyeceği bir kez daha kanıtlanmış oldu. Halkımız bu topraklarda, kendi ana vatanında özgürce, barış içerisinde yaşamak istiyor. Barış sürecinin olumlu sonuçlanmasından umutluyum. Umut çaresizce beklemek değildir. Umut mücadele etmektir. Umutluyuz, onun için mücadele ediyoruz. Paris'te cinayetin yaşandığı günden bu yana halkın ortaya koyduğu mücadele ve direniş azmi de umudun göstergesidir. Bizim çözüme umudumuz ve inancımız var. Onun için mücadele ediyoruz." 

Fidan Doğan'ın cenazesi, konvoy eşliğinden defnedilmek üzere Kahramanmaraş'ın Nurhak İlçesi'ne götürüldü.