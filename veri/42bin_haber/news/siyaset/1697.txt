"Öcalan masadaysa kimse bu halkı kandırımaz"
BTP Iğdır Milletvekili Pervin Buldan Bitlis'in Tatvan İlçesi'nde "Ak Parti, yine oy seçim hesapları mı yapıyor, yine bu halkı kandırmak mı istiyor diye kimsenin kuşkusu olmasın. Öcalan, bu sürecin içinde ve bu müzakere masasındaysa, hiç kimse bu halkı kandıramaz ve oyalayamaz" dedi.
BDP'nin Tatvan İlçesi'nde düzenlediği '8 Mart Kadınlar Günü' etkinliğine katılan BDP Iğdır Milletvekili Buldan, kadınlara hitap etti. Buldan, 'Barış sürecine' özellikle kadınların katkı sunması gerektiğini belirterek, şöyle dedi:

"Barış ve çözüm sürecinde bulunuyoruz. Barış sürecine kadınların katkı sunmasını bekliyoruz. Kadınların bu sürece aktif olarak katılmalarını istiyoruz. Kadınların, bu rolü ve bu misyonu en iyi şekilde yerine getireceklerine olan inancımız tamdır. Bir süreç başlamış, bunun adına 'barış', 'İmralı', 'çözüm süreci' de diyebiliriz. Bu sürecin barış, müzakere ve diyalog sürecine evrilebilmesi için müzakerelerin başlayabilmesi için de zamana ihtiyacımız var. Öcalan ile yaptığımız görüşmelerden sonra da bu süreci sekteye uğratmak isteyen ve sabote etmek isteyenler vardır. Bundan sonra da olabilir. Ama biz o kadar kararlı ve inançlıyız ki önümüze çıkabilecek olan her engelli aşacak bir iradeye sahibiz. Bizim sürecimizi sekteye uğratmak ve sabote etmek isteyenler, kararlığımız ve irademiz karşında pes etmek durumunda kalacak. Barış sürecinin bu coğrafyaya çok kısa bir zamanda geleceğini ümit ediyoruz."

Türkiye'de çok kan aktığını, akan kardeş kanının bir an önce durması ve Türkiye'de toplumsal bir barışın sağlanması için başlatılan sürece herkesin destek vermesi gerektiğini de belirten Pervin Buldan, şöyle devam etti:

"Bu süreçte Öcalan'ın başlatmış olduğu müzakere ve diyalog sürecinde, Öcalan ile birlikte olduğumuzu ve arkasında durduğumuzu ve destek verdiğimizi buradan bir kez daha ilan ediyoruz. Öcalan onurlu bir barışın temellerini İmralı'da atıyor. Ak Parti, yine oy seçim hesapları mı yapıyor, yine bu halkı kandırmak mı istiyor diye kimsenin kuşkusu olmasın. Öcalan, bu sürecin içinde ve bu müzakere masasındaysa, hiç kimse bu halkı kandıramaz ve oyalayamaz diyoruz." 

Abdullah Öcalan'ın 14 yıldır İmralı'da 'barış projeleri' yaptığını da ileri süren Pervin Buldan, sözlerini şöyle sürdürdü:

"Bu süre zarfında Kürt halkı da her zaman meydanlarda, Öcalan'ın arkasındaydı. Ama bu süreçte bu halk kararlığı ve iradeyi göstermek zorundadır. Bu halk birlikteliğini sürdürdüğü müddetçe kimse bu halkın sırtını yere getiremeyecektir. 21'inci Yüzyıl kadınların, barış ve Öcalan'ın özgürlüğüne kavuştuğu yıl olacaktır. Bu sürece sadece biz Kürtlerin değil, bu coğrafyada yaşayan 75 milyon insanın destek vermesi gerekiyor. Tarihin süreci altın harflerle yazacağını herkesin iyi bilmesi gerektiğini ifade etmek istiyoruz. Bu tarih savaştan ve barıştan yana olanları da yazacak. Barıştan yana olanlar tarihe altın harflerle yazılacak. Ama savaştan yana olanlar akıttıkları kanda boğulacak. Bu yüzden hiç kimse savaştan yana olmasın. Savaşın hiç kimseye faydası yok. Savaşta sadece insanlar ölür, analar ağlar, yürekler yanar, gencecik insanlar toprağın altına girer. Savaşta yaşamını yitirir. Hiç kimsenin hayatını yitirmemesi için barıştan yana tavrını ortaya koyması gereken bir süreci yaşıyoruz. Bu çağrımız CHP ve MHP'ye. Bu sürecin sağlıklı yürümesi için Türkiye'de yaşayan herkesten destek bekliyoruz."