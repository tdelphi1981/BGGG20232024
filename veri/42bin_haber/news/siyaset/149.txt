'İşsizlik düşmüş değil'
CHP Kocaeli Milletvekili Hurşit Güneş, AKP iktidarı ilk geldiğinde "nasıl olsa iş bulamam" diyen nüfusun 946 bin olduğunu belirterek, “Bugün bu sayı 1 milyon 944 bin. Sakın işsizlik oranının düştüğünü söylemesinler, işsizlik düşmüş değil, işsiz sayısı kadar iş aramayan fakat işsiz olan bir istatistik dünyada görülmez” dedi.
 CHP Kocaeli Milletvekili Hurşit Güneş, TBMM’de düzenlediği basın toplantısında açıklanan işsizlik ve bütçeye ait verileri değerlendirdi.
 AKP iktidarı ilk geldiğinde iş aramaktan imtina eden "nasıl olsa iş bulamam" diyen nüfusun 946 bin olduğunu ifade eden Güneş, “946 bin kişi iş aramıyordu çünkü iş bulamam diyordu. Bugün bu sayı 1 milyon 944 bin. Sakın işsizlik oranının düştüğünü söylemesinler, işsizlik düşmüş değil, işsiz sayısı kadar iş aramayan fakat işsiz olan bir istatistik dünyada görülmez” dedi.
 Bütçenin çok kötü gittiğini iddia eden Güneş, “Pazartesi günü yaptığım basın toplantısında örtülü ödeneği daha doğrusu gizli hizmet giderlerini dile getirmiştim. Ekim ayı gizli hizmet giderlerine baktım. Gizli hizmet giderlerindeki hızlı artış devam ediyor. İlk 10 ayda gizli hizmet giderleri 994 milyon TL. Nereye harcıyorsunuz? Bir bakanlığın bütçesini geçmiş. TBMM’nin ödeneğini geçmiş. Böylesine büyük bir harcama açıklanmaya muhtaç hale gelmiştir. Bu açıklamayı bekliyoruz” diye konuştu.
 ANKA