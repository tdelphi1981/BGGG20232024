AK Parti'den CHP'nin iddiasına tepki: Bu kadar saçma bir şey olamaz
CHP İzmir Milletvekili Birgül Ayman Güler'in, Ak Parti'nin, seçimde oy kullandırmak için Suriyeli mültecileri İzmir'de nüfusa kaydettirdiği yönündeki iddiası, tepki gördü. Ak Partili vekiller, gelenlerin hukuki statüsünün 'mülteci' değil 'sığınmacı' olduğuna dikkat çekerek, iddianın "CHP paranoyası" olduğunu ileri sürdü.
Seçmenle pazar kahvaltısı yapan CHP İzmir Milletvekili Birgül Ayman Güler, Suriye'den gelenlerin, İzmir'in riskli mahallelerinde nüfusa kaydettirildiğini, bu kişilere seçimde Ak Parti için oy kullandırılacağını iddia etti. Güler'in iddiası, Ak Parti'den tepki gördü.

Ak Parti İzmir Milletvekili Mehmet Tekelioğlu, "Bu kadar saçma bir şey olamaz. CHP'nin korkuları bitmez. Onlara kalsa Türkiye hala korkularıyla yaşıyor olurdu. Bir partinin oy kaygısıyla böyle birşey yapacağını düşünmek ancak bunalıma girince olur. CHP içindeki 'ulusalcı' ve diğerlerinin kavgası dışarıya böyle yansıyor" dedi.

Ak Parti İzmir Milletvekili Aydın Şengül ise "CHP pananoyası bu. Akşam kabus mu gördü ki sabah böyle şeyler söyledi. İspat etmesi konusunda biz de kendisine gereken desteği vermeye hazırız. Bunlar CHP'nin telaşa kapıldığının göstergesi. Bu tür bahanelere sarılmasınlar" ifadelerini kullandı.

Ak Parti İzmir Milletvekili, Avukat Hamza Dağ ise Suriye'den gelenlerin hukuki statüsünün 'mülteci' değil 'sığınmacı' olduğuna dikkat çekerek, kamu yönetimi profesörü olan Ayman'ın kendisini şaşırttığını söyledi. Dağ, "Sen yapma bari hocam. Senin gibi entelektüel birinden bunu duymak ben çok üzdü" diye konuştu.