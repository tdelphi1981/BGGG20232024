Bakan Eker hakkındaki gensoru reddedildi
TBMM Genel Kurulu'nda, Eker hakkındaki gensoru önergesinin gündeme alınması kabul edilmedi 
 Gıda, Tarım ve Hayvancılık Bakanı Mehdi Eker, MHP milletvekillerine, "Siz faizleri yükselttiniz, desteği kestiniz; biz faizleri düşürdük, desteği artırdık; siz tarımı küçültünüz, biz büyüttük. ’Tarım ve hayvancığı bitirdiniz’ diyorsunuz; güzel bir pişkinlik örneği" diye seslendi. 
 Eker, kendisi hakkında verilen gensoru önergesi üzerinde Hükümet adına söz aldı. 
 Gensoru önergesinin, "asılsız, mesnetsiz, ciddiyetten uzak" olduğunu belirten Eker, önergenin, hiçbir iddiasının doğru istatistik veriye dayanmadığını, mesnede değil, isnada dayandığını söyledi. 
 Eker, TBMM çalışmalarının, beyhude yere engellenmeye çalışılarak, Meclis’te de kaynak israfına yol açıldığını ifade ederek, Meclis’in ilave bir çalışma gününün maliyetinin, çalışanların ücreti hariç 250 bin lira olduğunu bildirdi. 
 "Bu, milliyetçiliğin yeni bir yorumu olması gerek" diyen Eker, "Buraya ciddi önerilerle gelirsiniz, içi dolu öneriler getirirsiniz, varsa elinizde dosya ortaya koyarsınız, paylaşırsınız. AK Parti’liler olarak en büyük hesabı Allah’a ve millete her zaman verdik, veririz, bundan kaçınmayız" görüşünü dile getirdi.
 Eker, gensoru önergesini veren MHP temsilcilerinin, bütün dünya tarafından bilinen kaos ve çöküşü, "tarımda ciddi reform uyguladık" diye sunduklarını, bu nedenle kendisinin de MHP iktidarı dönemine ait bilgileri gündeme getireceğini kaydetti. Eker, "Enkaz edebiyatına da tenezzül etmeden, imar, inşa ettiğimiz tarım sektöründeki gelişmeleri anlatacaktım. Felaketi, teslimiyeti büyük reform olarak ifade edip, bugün de AK Parti ile karşılaştırmaya kalkınca, bu pişkinlik karşısında bazı bilgileri sizlerin bilgisine sunmak farz oldu" diye konuştu. 
 -Taahhüt mektubu-
  
 Gensoru önergesini veren MHP iktidarı döneminde, ülkenin ne hale düşürüldüğünü milletin bildiğini ifade eden Eker, MHP iktidarında tarımın ülkeye kattığı gelirin azaldığını belirtti. 
 Eker, MHP iktidarında 1998-2002 yılları arasında tarım ihracatının 5 milyar dolardan 4 milyar dolara düşerek, yüzde 20 azaldığını, kendilerinin 15,3 milyar dolara çıkararak, yüzde 277 artırdıklarını söyledi. 
 MHP iktidarında Tarım ve Sanayi bakanları ile Kemal Derviş’in imzasıyla Dünya Bankası’na yazılan taahhüt mektubun gösteren Eker, mektupta, MHP’nin, kimyevi gübre desteği, şeker pancarı, tütün, fındık, pamuk gibi ürünlerde uygulanan pazar fiyatı desteği, taban fiyatı uygulamasını, elektrik desteği, ucuz kullanım desteğini kaldıracağını taahhüt ederek, bunları kaldırdığını belirtti. Eker, "Sizin reformunuz bu. Kimin için; Dünya Bankası. ’Bize borç verin’ diyorsunuz, onlar da ’Siz çarçur ediyor, iyi yönetemiyorsunuz, taahhütte bulunursanız size borç vereceğiz’ diyorlar. Şimdi kalkıp, tarım şöyle oldu demek, hoş ve doğru değil" diye konuştu. 
 Eker, MHP döneminde çiftçinin alınterinin karşılığının verilmediğini ancak seçim yılı olan 2002’de bu rakamın arttığını söyledi. Eker, "Siz faizleri yükselttiniz, desteği kestiniz; biz faizleri düşürdük, desteği artırdık; siz tarımı küçültünüz, biz büyüttük. ’Tarım ve hayvancığı bitirdiniz’ diyorsunuz; güzel bir pişkinlik örneği" dedi. 
 Tarıma yapılan sabit sermaye yatırımlarının 1998-2002 döneminde yüzde 44 azaldığını, iktidarlarında ise yüzde 160 arttığını kaydeden Eker, yağlı tohumlar, mısır, meyve ve turunçgil üretimi ve verimliliğinin de arttığını ifade etti. 
 Genel Kurul’da konuşmaların ardından yapılan oylamayla, Eker hakkında verilen gensoru önergesinin gündeme alınması kabul edilmedi. 
 TBMM Genel Kurulu’nda daha sonra Başbakan Yardımcısı Bülent Arınç hakkında verilen gensoru önergesinin gündeme alınıp alınmayacağına ilişkin görüşmelere geçildi.