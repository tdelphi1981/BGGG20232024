BBP'den idam teklifi
Büyük Birlik Partisi (BBP) Genel Başkanı Mustafa Destici, idamla ilgili hazırladıkları kanun teklifini gelecek hafta Meclis'te grubu bulunan AK Parti, CHP ve MHP'nin grup başkanvekillerine ileteceklerini söyledi.
 Destici, parti genel merkezinde MKYK üyeleri ve il başkanlarının katıldığı toplantıdaki konuşmasına, Siirt'in Pervari kırsalında düşen helikopterde şehit olan 17 askere Allah'tan rahmet dileyerek başladı. Başbakan Recep Tayyip Erdoğan'ın açıklamalarının ardından idam tartışmalarının yeniden gündeme geldiğini hatırlatan Destici, parti olarak idamın geri getirilmesi konusunda ısrarlı olduklarını söyledi. Bununla ilgili düzenledikleri imza kampanyasında toplanan 2 milyon imzayı TBMM'ye sunduklarını dile getiren Destici, kampanyalarına katılanların büyük çoğunluğunun idam cezasını desteklediklerini kaydetti.
 İdam cezasının 2001'den önce olduğuna dikkat çeken Destici, bugüne kadar Türkiye'de hiçbir PKK militanının idam edilmediğini vurguladı. BBP olarak idam cezasının geri getirilmesini istediklerini ifade eden Destici, "BBP olarak bununla ilgili hazırladığımız kanun teklifini önümüzdeki hafta Meclis'te grubu bulunan AK Parti, CHP ve MHP'nin grup başkanvekillerine ileteceğiz." dedi.
 Cezaevlerindeki açlık grevlerinin şov amaçlı yapıldığını belirten Destici, açlık grevlerine katılanlarının bazısının kilo aldıklarını kaydetti. Destici, terörist başı ile ilgili bir tecridin olduğunu düşünmediklerini, onun tam tersine büyük rahatlık, büyük imkanlar içinde hayatını sürdürdüğüne inandıklarını kaydetti.
 CİHAN