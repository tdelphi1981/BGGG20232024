CHP'den Levent Kırca'ya yanıt
Cumhuriyet Halk Partisi (CHP) İstanbul İl Başkanı Oğuz Kaan Salıcı, Levent Kırca'yı Bostancı Gösteri Merkezi'nde sarf ettiği sözler nedeniyle kınadığını söyledi. Salıcı, "Kendisini, sanatını seven, icra etmesini savunan yurttaşlarımızın vicdanına havale ediyorum." dedi.
2. Cumhurbaşkanı ve CHP eski Genel Başkanı İsmet İnönü vefatının 39'uncu yılında CHP İstanbul İl Başkanlığı tarafından Maçka'daki anıtı önünde anıldı. Anıta çelenk bırakılmasıyla başlayan törende saygı duruşu ve İstiklal Marşı'nın okunmasının ardından konuşan CHP İstanbul İl Başkanı Oğuz Kaan Salıcı, "Büyük Önderimiz Mustafa Kemal Atatürk'ün silah arkadaşı, Türkiye'nin ilk başbakanı CHP'nin İkinci Genel Başkanı, İstiklal Madalyası sahibi, Türkiye'nin iz bırakan değerli siyasetçi olan İkinci Cumhurbaşkanımız İsmet İnönü'yü ölümünün 39'uncu yılında saygı ve özlemle anıyoruz. Bugün asıl dertleri Cumhuriyet ve Atatürk'le hesaplaşmak olan, ancak Atatürk'e kadar uzanmaya yürekleri yetmediği için onun dönemi üzerinden Cumhuriyet'e saldıranların hedef haline getirdikleri İsmet İnönü, hayatı cephelerde geçmiş, işgale karşı savaşmış, ulusun kurtuluşunda ve cumhuriyetin kuruluşunda en kritik noktalarda gözünü budaktan sakınmamış bir yurtseverdir" dedi.


LEVENT KIRCA'YA YAKIŞTIRAMADIM


Savaştan uzak durmanın da savaşmak gibi bedelleri olduğunu ifade eden Salıcı, "Bugün İsmet İnönü'ye ve onun şahsında Cumhuriyet'in kazanımlarına saldıranların dillerine pelesenk edebildikleri tek bahane, işte o savaş yıllarındaki ekonomik sıkıntılardır. Bugün tüm dünyanın yaşadığı o dönem üzerinden CHP'ye, İsmet İnönü'ye veryansın edenler, genç Cumhuriyet'in savaş yıllarına kadar gerçekleştirdiği atılımı ise bilerek görmezden gelirler. Tüm dünyayı kasıp kavuran o savaş yıllarında dahi İsmet İnönü, genç Cumhuriyeti daha da ileriye taşıyacak atılımlardan uzak durmamıştır oysa. Mustafa Kemal Atatürk tarafından başlatılan çağdaşlaşma hareketinin geliştirilmesinde Atatürk'ten sonra, bayrağı devralan İsmet İnönü'dür. Türkiye Devleti'nin kurulması, başlatılan çağdaşlaşma hareketi, bu hareketin kesintisiz devam ettirilmesi, bağımsızlık isteyen her ülke için de bir örnek olmuştur. AKP iktidarının her fırsatta itibarsızlaştırmaya çalıştığı İsmet İnönü, işte böyle bir lider ve devlet adamıdır. İkinci Cumhurbaşkanımız ve Cumhuriyet Halk Partisi'nin ikinci Genel Başkanı, büyük devlet adamı İsmet İnönü'yü daima sevgi, saygı ve minnetle anacağız. Ruhu şad olsun" diye konuştu.


Salıcı, Sanatçılar Girişimi tarafından düzenlenen gecede İşçi Partisi MYK Üyesi Levent Kırca'nın, CHP lideri Kemal Kılıçdaroğlu'na yönelik eleştirileri için de, "Biz, sanatı ve sanatçı haklarını savunan bir siyasi partiyiz. Ben o sözleri Sayın Levent Kırca'ya yakıştıramadım. Kendisini ayıplıyorum" dedi.