'Halk duble yalanlarla kandırılmakta'
MHP Adana Milletvekili Ali Halaman'dan hükümete sert sözler.
 MHP Adana Milletvekili Ali Halaman, 2013 bütçesine ilişkin yaptığı konuşmada, "Hükümet Adana'ya çivi çakmadığı gibi, çivi çakmak isteyen belediye başkanımızı da siyasi intikamla görevden aldı" dedi. Bütçe savunmalarının "Masallarla dolu" olduğunu iddia eden Halaman, "Halkı duble yalanlarla kandırıyorlar" diye konuştu.
 Konuya ilişkin bir de yazılı açıklama yapan Halaman, hükümetin Adana Karayollarının 10 yıldır yapıldığı 'Duble yalanları' ile halka masallar uydurduğuna dikkat çekerek, şu eleştirileri sıraladı:
 "Karayolları Genel Müdürlüğü 1950 yılında kurulan 15 -16 bin çalışanı ile ülkemize yol, köprü konusunda hizmet etmeyi planlayan kurumdur. Bir ülkenin ekonomik, sosyal, kültürel değerlerini besler, ölü yatırım gibi gözükür ama esas anlamda üretimin yani ekonominin temelidir. 
 Siyasi iktidarın insiyatifin de şekillenir, biçimlenir, her yıl Bütçesi Türkiye Büyük Millet Meclisi'nde görüşülür. 
 Yaptıklarını iktidar anlatır yapmadıklarını da muhalefet yapmadınız diye müzakere edip sorgular. Şimdi 10 yıllık iktidarın karayollarının ana işi olan yolun bir kısmını yeni yapılandırma diyerek Özel idareye, bir kısmını KÖYDES'e bir kısmını BELDES'e verdik diye bilir. Ama hepsi ülkemizin köprüsünü, yolunu, tünelini yapmak iktidarın işidir. Yaptığı işlerden dolayı yol yaptıysa yoldan, köprü yaptıysa köprüden, tünel yaptıysa tünelden ve araç geçişlerinden dolayı dolaylı dolaysız ücret alınır.
 Son 10 yıldır ülkemizin karayollarının sorunları kat kat artmışken iktidarın sözcüsü, Adana’dan başlayarak ulaşımın iyi olduğunu, karayollarında sıkıntı olmadığını, karayolları üzerinde seyir halinde olan araçların ve gereçlerin rahat olduğunu söyleyerek Başbakana, Bakanlara siyasi aktörlere övgüler yağdırdı. Keşke bu övgüler doğru olsaydı. Ankara–Adana Karayolundan 10 yıldır gidip geliyoruz. Bütün vatandaşlar şahit, duble yol yaptık deyip arasına beyaz çizik çektiğinizden bu yana, yolun tamiratı ve tadilatı hiç bitti mi? Trafik yönlendirmesi ortadan kalktı mı? Dalgalı yoldan kaynaklanan trafik kazaları azaldı mı? Yine 4–5 yıldır süren Adana–Kozan Karayolu yapıldı mı? Kozan–Feke–Saimbeyli–Tufanbeyli yolu yol bile değil. Viraj düzeltmesi bütün yol kenarındaki ormanları kesmenize rağmen yollar yapıldı mı? 
 Yine 90 km'lik yolun kamu bedellerinin ödenmesine rağmen 10 yıllık iktidarınızda Kayseri–İnderesi/Feke–Kozan–İskenderun yolu yapıldı mı, bitirildi mi? Yine Ceyhan–Yumurtalık–Adana–Mersin arası sahil ve turizm yoluna önem verildi mi, yapıldı mı, gayret ettiniz mi?"
 -"ÇİVİ ÇAKMADINIZ, ÇAKANA DA ENGEL OLDUNUZ?"-
  
 Hükümetin "Adana metrosunu biz yapacağız" dediğini hatırlatan Halaman, "Adana'ya bir çivi çakmadığınız gibi çakana da engel oldunuz. Metroyu yaptınız mı? Yapanı ve yapmaya çalışan Belediye Başkanını siyasi sebeplerden dolayı görevden alıp mahkemeye vermediniz mi?" diyerek şöyle devam etti:
 "Adana’ ya çivi mi çaktınız? Hava alanını Mersine götürdünüz. Üretim alanlarını teşvikten mahrum edip çevre illere teşvik verip Adana’yı ekonomide, sanayide 4. sıradan 18. sıraya düşürdünüz. İşsizliği yüzde 25–26 yaptınız. 10 yıldır Adana’nın bütün ilçeleri dahil geçmiş de MHP döneminde yapılanların dışında doğru dürüst yol mu yaptınız? Tamirattan başka. Yine İmamoğlu–Ceyhan Sağkaya bağlantılı yolunu yaptınız mı?
 Her seçimden 2–3 ay önce KÖYDES adına bir kısım muhtarlara 'Yollarınızı yapacağız' dediniz, yaptınız mı? Birde mevcut karayolları üzerinde taşımacılık yapan kamyoncuyu, otobüsçüyü, şehir içi taşımacılık yapanları, uluslararası taşımacılık yapanları 10 senedir disipline sokacağız diyerek, K1–K2–K3–C2–SRC diyerek sınıflandırdınız. Belgelerin alınmasını mecbur kılıp yollarda kamyoncuyu, otobüsçüyü, TIR'cıyı Bakanlığın denetçilerine, Jandarmaya, emniyete teslim edip sürekli ceza kestirdiniz. Mazot fiyatlarını artırıp taşımacıyı kaçak mazotçuya teslim ettiniz."
 -"TÜRKİYE TARTIŞILIR ÜLKE HALİNE GELDİ"-
 Son 10 yıldır teşviklerin kalkması, kotaların konması, vizedeki zorluklar, mazot fiyatlarının artması araç fiyatlarının yükselmesi, kiraların düşük olması nedeniyle filocuları, TIR'cıları zora soktuğunu ifade eden Halaman, "Gümrük birliğine üye olmamızdan dolayı yabancı plakalı araçların vizeden, kotadan, cezadan muaf olması, taşımacılık paylarını yüzde 30–35 çıkarttınız. Taşımacılığa teşvik verilmediği için rekabet ortamı tek taraflı oluşuyor. Gümrük kapıları mobil hale gelmediği için yurt dışına çıkarken kuyruk oluşuyor" dedi. 
 Siyasi sorunların Oslo’ya, Avrupa Parlamentosuna taşınmasının "Türkiye’yi tartışılır ülke haline" getirdiğini de iddia eden Halaman, sözlerine şöyle devam etti:
 "Türkiye NATO ülkesi değil üyesidir. Ben Türküm Müslümanım diyenlerin ülkesidir. Diyorsunuz ki; biz büyük ülkeyiz, Barzani bizim dostumuz, onunla gurur duyuyoruz diyerek kurultayınıza çağırdınız. Ama dost gördüğünüz Barzani Bakanınızı taşıyan uçağınızı indirmedi. Devletin bütün mallarını satıp dışarıdan yüklü borçlar alıp dolaylı vergiyi yüzde 80'e çıkarıp, elin parasıyla yüklü faizler vererek kalkınma olmaz, sürekli borçlanarak böyle bir bütçenin kalkınması olmaz."
 ANKA