Maraton 42. kmde bırakılmaz
Türkiyenin ABye girmek için çok uzun zamandır beklediğini belirten Yeşiller Partisi Eş Başkanı Özdemir, Türkiye çok değişiyor. ABdeki siyasi profil değişiyor. Oyunun kuralları Türkiyenin lehine dönüyor diye konuştu.

Türkiye’nin Avrupa Birliği serüvenini değerlendiren Alman Yeşiller Partisi Eş Başkanı Cem Özdemir “Tam Türkiye lehine dengeler değişmişken, maratonun 42’inci kilometresine gelmiş Türkiye, ‘Yoruldum’ deyip kenara çekilemez” dedi. Sabancı Üniversitesi İstanbul Politikalar Merkezi-Sabancı Üniversitesi-Stiftung Mercator Girişimi’nin düzenlediği 3. Mercator - İPM Konuşmaları’na katılmak için İstanbul’da bulunan Özdemir, Star’a konuştu. Almanya seçimlerinde iktidar ortağı olması beklenen Özdemir Kürt meselesinden Türkiye’nin AB serüvenine, AK Parti iktidarının icraatlarından Almana’daki nazi cinayetlerine kadar pek çok konuda çarpıcı mesajlar verdi. Özdemir şunları söyledi: 
Tam herşey düzelecekken 
“AB’ye bakıldığında biraz sabır diyeceğim. Bu kadar sene beklemiş Türkiye AB’ye girmek için. Tam Türkiye lehine dengeler değişirken, Obama seçilirken, ‘Türkiye AB’ye alınmalı’ derken, Sarkozy dönemi biterken, Almanya’da Yeşiller hızla gelirken her şey Türkiye’nin lehine. Avrupa, ekonomik krizden de yavaş yavaş çıkıyor. Söylemek istediğim tam Almanya’da hükümet ikinci mecliste çoğunluğu kaybetti. Almanya’nın federal meclisinde biz çoğunluğu sağladık. Eylül’de seçim var. Araştırmalara göre ciddi şekilde iktidar olma olasılığımız var. Anlamadığım bir şey var. Türkiye lehine oyunun kuralları değişirken, Türkiye’nin sırtını dönmesini anlayamıyorum. Türkiye’nin durumu çok daha kötü iken böyle bir şey yapılmadı... Ama şimdi Kıbrıs konusu gündeme geliyor. Kıbrıs’ın ciddi bir mali krizi var. AB’’den yardım istiyor. Bu da AB’nin eline ciddi fırsatlar veriyor. Yeşiller olarak iktidarda isek Kıbrıs’a şunu diyeceğiz, ‘AB’ye girmek ile haklar elde edilmiyor. Avrupalı gibi davranmanız lazım.’ Kıbrıs konusu gündeme gelirken, müzakereleri hızlandırma şansı doğmuşken, Türkiye’nin AB üyeliğini destekleyen liderler iktidara gelirken, Türkiye’nin Şangay Beşlisi’nden söz etmesi Rusya’yı referans göstermesi, AB’den ümidi kesmesi ilginç bir tesadüf. Yoksa Sayın Erdoğan, Merkel’in başta kalmasını mı istiyor? Alan memnun satan memnun gibi görünüyor.” 
İktidara geliyoruz 
“Türkiye’de insanlar AB’den ümidi kesti. Onlar bizi istemiyorsa, biz de onları istemeyiz tavrı var Türkiye’de. Siyasetçiler kalıcı değil, ülke çıkarları kalıcı. AB, Türkiye ilişkileri kalıcı. Uzun vadeli, ufku açık düşünmek lazım. Şunu soruyorum. Sayın Merkel, Türkiye ile ilişkiler ciddi şekilde yürüyormuş gibi davranıyor, ama yürümüyor. Fasıl açılmıyor. Biz başa gelsek, ilk işimiz Türkiye’ye gelmek olsa ve desek ki, ‘Biz AB sürecini canlandırıyoruz, kapıyı açıyoruz, gelin diyoruz.  Gelmeye hazır mısınız?’ Ankara bize nasıl bir yanıt verir? 
Erdoğan tarihe geçti 
“AK Parti hükümetinin ilk döneminde tarih kitaplarına girebilecek, cesaret ve vizyon gerektiren reformlar yapıldı. Bunu herkes kabul etmeli. Türkiye’nin AB yolculuğunun tökezlemesinde bizim de günahımız var. Kıbrıs süreci farklı geçse çok farklı bir Türkiye ve AB olacaktı. Güney Kıbrıs’ı AB üyesi yapmak hata idi kesinlikle. Çok büyük bir hata, büyük günah işledik.O hatada Türkiye yol ayrımına gitti. Sıfırdan başlama şansımız var.  Tam maratonun 42’inci kilometresine gelmiş Türkiye, ‘Yoruldum’ diyor. Geç oradan sonra dinlenirsin.” 
Çözüme cesaret gösteriyor 
“Kürt sorununu çözmek çok zor bir şey. Cesaret isteyen bir şey. Şimdi ne yapsa, suçlanacak. Barış ve müzakere sürecine girmesini destekliyorum. Cesur buluyorum.  Karşı taraf da umarım işin ciddiyetini anlar, yapboza çevirmez. Bu işin devam etmesi kimseye yaramaz.” 
DAHA ÇOK TÜRK'ÜN POLİS OLMASI LAZIM 
“Bizde federal polis çok güçlü. 16 eyalet polisi var. Bir savunma istihbaratı var. Hepsi birbirinden bağımsız hareket ediyorlar. Aşırı Neonazi partiyi yasaklama girişimi oldu. Birisini kaynak gösteriyorlar. Halbuki o adam, diğer istihbaratın adamı. Bu işten çıkarılması gereken birçok sonuç var ama istihbarat ile ilgili taş taş üstüned kalmamalı. Soğuk savaş psikolojisi geride kalmalı. Toplumun farklı renkleri poliste temsil edilmeli. Şu anda bu söz konusu değil. Hakın önemli kısmı poliste temsil edilmiyor. Vatandaş olması ve sınavı geçmesi lazım. Başarılı Türkler polis olmak istemiyor. Başarısız Türkler de polis olamıyor. 10 polisten 2’si Türk olursa, benzeri bir durumda ‘Bu Türkler içinde hesaplaşmadır’ diyecek durum olmaz. Bu cinayetleri araştırırlar. 
ERDOĞAN'IN AB'YE TEPKİSİNİ ANLIYORUM 
Avrupa Parlamentosu Türkiye Raportörü Ria Oomen-Ruijten, İmralı sürecinin Türkiye için çok önemli bir fırsat olarak gördüğünü söyledi.NTV’ye konuşan Ruijten, Başbakan Erdoğan’ın Avrupa turu sırasında AB’ye yönelik eleştirilerini değerlendirirken ise, “Bu ifadeleri çok iyi anlıyorum. Biraz katılım sürecinin yavaş gittiğine dair hayal kırıklığı var. Türkiye’ye bakacak olursak reformlar gelmeli daha da hızlı yapılmalı bunlar. Ama aynı zamanda Avrupa Birliği tarafında da bizim daha fazla şey yapmamız gerekiyor. Açılması gereken başlıklar var” dedi.