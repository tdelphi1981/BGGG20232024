AB Raportörü: HSYKya Meclis üye atamalı
Avrupa Birliği özel raportörü Prof. Dr. Thomas Giegerich, HSYKya ilişkin rapor düzenledi.

 Raportör Giegerich, HSYK’nın yapısında değişiklik öngören anayasal düzenlemeyle birlikte “meşruiyetin” sağlandığını ancak üye seçiminde TBMM’nin de aktif olmasını istedi. Raporda, yargı dışındaki üyelerin seçiminin Cumhurbaşkanınca yapılması eleştirilerek, “Büyük Millet Meclisine Yüksek Kurulun yargı dışından üyelerinin seçiminde önemli bir rol verilmesini önermekteyim” denildi. 
HSYK’nın meşruiyeti arttırıldı 
Giegerich’in 4 Şubat 2013 tarihli HSYK’ya ilişkin raporu yayınlandı. 12 Eylül 2010’da yapılan anayasa değişikliğiyle HSYK’nın geniş tabanlı hale geldiği belirtilen raporda, “Böylece, Yüksek Kurulun ilk derece mahkemeleriyle olan iletişimi ve ilişkileri, başka bir deyişle Yüksek Kurulun bir bütün olarak yargı içerisindeki ‘meşruiyeti’ pekişmiştir” denildi. Raporda, “Yeni Kurulun artan meşruluğu, Kurulu yargının gerçek temsilcisi durumuna getirmiş ve böylece kurulun hükümet karşısındaki konumunu güçlendirmiştir” yorumu yapıldı. 
TBMM’ye önemli rol verilmeli 
HSYK’ya üye seçiminde TBMM’nin hiçbir yetkisinin olmamasının önceki raporlarda da eleştirildiği hatırlatılan raporda, bu konuda Cumhurbaşkanına geniş yetki tanındığı ifade edildi. Raporda, “Meclisin katılımı seçim sürecini daha şeffaf ve daha az partizan hale getirecek ve ayrıca Yüksek Kurulda Türk toplumunun farklı kültürel ve siyasi yönelimlerinin daha iyi temsil edilmesini sağlayacaktır” denildi. 
Hakim savcı ayrımı için süre 
Hakim ve savcılar için iki ayrı kurul oluşturulması konusunda da değerlendirmeler yapılan raporda, “Davalar üzerinde çalışmaları sırasında yargıçlar ve savcılar, birbirleriyle işbirliği yaptıkları görüntüsünden kaçınarak, açık ve birbirlerinden tam olarak ayrı bir biçimde çalışmak durumundadır” denildi.