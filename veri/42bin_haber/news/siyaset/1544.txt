DP'li başkan AK Parti'ye geçti
KASTAMONU'nun Taşköprü İlçesi'nde geçen Cuma günü Demokrat Parti'den istifa eden Taşköprü Belediye Başkanı Hüseyin Arslan, AK Parti'ye üye oldu.
Belediye Başkanı Hüseyin Arslan, AK Parti İl Başkanı Metin Çelik, İl Teşkilatı Taşköprü Sorumlusu Evren Sağatli, AK Parti İlçe Başkanı Fazıl Pehlivan, AK Parti Belediye Meclis üyeleri ve parti yönetim kurulu üyelerinin katılımıyla partiye üyelik başvurusu yaptı. AK Parti ilçe yönetimi aldığı kararla Arslan'ın partiye üyeliğini oy birliği ile kabul ederek karara bağladı. Belediye Başkanı Hüseyin Arslan ile birlikte Belediye Meclis üyeleri Mustafa Balcıoğlu ve Yılmaz Korkmazer'in de AK Parti'ye üyeliği gerçekleşti. Arslan, Taşköprü'nün geleceği için bu kararı verdiklerini anlatırken, şöyle dedi:

"Hiçbir şahsi menfaat ve nefsani duygulara kapılmadan ilçemizi daha da ileriye taşıyabilmek ve halkımın beklentisine daha iyi ve hızlı yanıt verebilmek için meclis üyelerimiz ve ilçemiz kanaat önderleri ile yaptığımız değerlendirmeler neticesinde AK Parti'den yapılan teklifi, kabul etmiş bulunmaktayız. Taşköprü'nün istikbali için doğru bulduğumuz bu kararımızı tüm ilçem ve hemşerilerim adına vermiş bulunuyoruz. Bundan sonraki çalışmalarımızdaki sorumluluk ve fedakarlığın daha fazla olacağının bilincinde olduğumuzu da bildirmek istiyorum." 

AK Parti Kastamonu İl Başkanı Metin Çelik ile Taşköprü ilçe başkanı Fazıl Pehlivan, AK Parti'nin vizyon ve misyonu yönünden siyaset yapmak isteyen herkese kapılarının açık olduğunu söyledi.