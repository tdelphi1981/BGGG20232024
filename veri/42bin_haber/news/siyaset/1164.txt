AYM uzun tutukluluk başvurularını gündeme aldı
Anayasa Mahkemesi, bireysel başvuru kapsamında uzun tutukluluğa yapılan itirazları gündemine aldı. Yüksek mahkemenin ilgili bölümü 12 Şubat Salı günü yaklaşık 12 başvuruyu görüşecek.

Anayasa Mahkemesi’ne 23 Eylül 2012’den sonra kesinleşmiş davalarla ilgili bireysel başvuru yapılabiliyor. Yüksek mahkeme, uzun tutukluluk konusunda yapılan yaklaşık 30 başvuruyu gündemine aldı. Yüksek Mahkeme 12 Şubat 2013 Salı günü uzun tutukluluk konusunda yapılan 12 başvurunun kabul edilebilirliğini görüşecek. Bireysel başvuru yapılabilmesi için kararın kesinleşmesi şartı var. İlgili bölüm öncelikle tutukluluk kararlarının kesinleşip kesinleşmediğine karar verecek. Soruşturma veya kovuşturmaları devam ederken, tutukluluk süresi veya gerekçelerine itiraz eden kişilerin talepleri reddedildiğinde karar kesinleşmiş sayılıyor. AİHM de, tutukluluk kararlarına bir üst mahkemede yapılan itirazın reddedilmesini kesinleşmiş kabul ediyor. Üyelerin AİHM kriterinin baz alması bekleniyor. 
DAHA SONRA ESASA GEÇİLECEK 
Uzun tutukluluk konusunda yapılan başvurularda kabul edilebilir bulunan dosyalarla ilgili daha sonra Adalet Bakanlığı’ndan savunma istenecek. Bakanlık’tan gelecek savunma sonrasında raportör raporu hazırlanacak ve bölüm konuyu esastan görüşmeye başlayacak. Uzun tutukluluk konusunda verilecek karar aynı zamanda içtihat niteliğinde olacak.