CHP'den van depremi için önerge
CHP Genel Başkan Yardımcısı Sezgin Tanrıkulu, Van depreminde vatandaşlara yapılan yardımların akıbetinin masaya yatırılması için Meclis’te araştırma komisyonu kurulmasını istedi.
 Tanrıkulu ve arkadaşları tarafından TBMM Başkanlığı’na verilen araştırma önergesinde, Van'da 23 Ekim 2011 yılında meydana gelen 7.2 şiddetindeki depremin üzerinden bir yılı aşkın bir zaman geçtiği hatırlatılarak, depremden mağdur olan Van halkının yaşadığı sorunların bugünde devam ettiği belirtilerek şöyle denildi:
 “Rekor sürede bittiği söylenen 17 bin 471 konutun hak sahiplerine dağıtımına başlandığı belirtilmektedir, deprem sonrası evleri yıkılan ya da oturulamayacak kadar hasar görmüş evlerin yerine TOKİ aracılığı ile vatandaşlarımıza satışı sağlanmaktadır, ancak deprem sonrası ekonomik olarak zaten sıkıntılı bir dönem geçiren vatandaşlarımızın satış fiyatı 75 bin Türk Lirası ile konut sahibi olmalarını istemek sosyal devlet olma sorumluluğundan çok uzaktadır.
 Yaşanan deprem felaketinden hemen sonra acil bir şekilde karşılanması gereken konteyner ve çadır  ihtiyacı karşılanamamıştır. Ülkenin pek çok yerinden duyarlı vatandaşlarımızın Van’a gönderdikleri yardımların akıbeti ve Van’da depremden zarar görmüş vatandaşlarımıza yardım konusunda hükümetin yetersizliklerinin araştırılması amacıyla Anayasanın 98’inci, İçtüzüğün 104 ve 105’inci maddeleri gereğince Meclis araştırması açılması için gereğini arz ederim.”
 ANKA