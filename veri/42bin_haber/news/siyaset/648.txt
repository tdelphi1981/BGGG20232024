'Öcalan gizli tanık mı?'
CHP Mersin Milletvekili Ali Rıza Öztürk, eski Genelkurmay Başkanı İlker Başbuğ'un yargılandığı davada, terör örgütü PKK'nın elebaşı Abdullah Öcalan'ın gizli tanık olup olmadığını sordu.
 Mersin'in Anamur İlçesi'nde partilileriyle bir araya gelen Milletvekili Ali Rıza Öztürk, 8 milletvekili tutuklu olan bir ülkede demokrasiden söz edilemeyeceğini söyledi. Abdullah Öcalan ile yapılan görüşmeleri eleştiren Öztürk şöyle dedi:
 "Bir ülke düşünün, Genelkurmay Başkanlığı yapmış bir zat terör örgütü üyeliğinden yargılanırken, onun mücadele ettiği terör örgütünün direnişçilerinden birisi, onun aleyhine gizli tanıklık yapıyor. Şimdi bunu bir daha soruyorum. Acaba bu davada Abdullah Öcalan'ın gizli tanıklık yapmadığını söyleyebilir mi? Sayın Adalet Bakanı. PKK üyesi birileri gizli tanıklık yapmadıklarını söyleyebilirler mi?"
 Öztürk, PKK sorununun önemli bir sorun olduğunu ve mutlaka çözülmesi gerektiğini, bunun da ancak Türkiye, Irak ve Suriye'nin bütünlüklerinin korunarak birlikte hareket etmeleri, finans kaynaklarının kurutulması ve bütün girişimlerin milletin gözü önünde olmasıyla mümkün olacağını savundu.
 DHA