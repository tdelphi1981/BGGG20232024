Güler: Türkiye'nin eli dört kıtada olacak
İçişleri Bakanı Muammer Güler, Suriye'deki olaylara ilişkin, 'Türkiye hemen bitişiğindeki sorunları görmemezlikten gelemez. Başka partiler gibi biz bu olaya yabancı kalamayız' dedi.
Gezi ve temaslarda bulunmak üzere Gaziantep'e gelen İçişleri Bakanı Güler, AK Parti Gaziantep İl Başkanlığı'nı ziyaret etti. Burada partilere hitap eden Güler, demokrasi tarihinde hatta dünya demokrasi tarihinde üst üste üç dönemde oylarını artırarak milletin teveccühünü kazanan çok az parti olduğunu söyledi.

Türkiye'nin bu dönemin kıymetini bilmesi gerektiğini vurgulayan Güler, şöyle devam etti:

'Bu bölge insanları için, öncelikle Güneydoğu ve Doğu Anadolu'daki insanlar için, Türkiye'nin son 30 yılda yaşadığı, bu ayağını adeta pranga gibi bağlayan ve belki lider ülke konumundaki çabalarını kösteklemeye çalışan bu belayı da defetme anlamında yine iradesini ortaya koyabilen tek partidir AK Parti. Arkamızdaki toplumsal desteği, siyasi gücü düşündüğümüzde bu sorunu çözebilecek iradenin AK Parti iradesi olduğunu ve bu çözüm sürecinde de en büyük kararlılığı gösteren liderin Genel Başkanımız ve Başbakanımız olduğunu da unutmayalım. İnşallah Recep Tayyip Erdoğan'ın iradesi bu belayı defetmek için ve bu çözüm sürecinde herkesle tekrardan kucaklaşmak için, inşallah gayretleri toplumda yer bulacak. Karşılık bulacak ve Türkiye bu sıkıntılardan inşallah kurtulacak.'

'Bazı meseleleri hasır altına süpürmekle bu işler çözülmüyor'-

Bölgede yaşayan insanların yıllardan beri süren bu ortamdan bir an önce kurtulmak istediklerini, düze çıkma beklentisi içerisinde olduklarını aktaran Güler, bu beklentilerde Türkiye'ye Gaziantep'i örnek göstererek, 'Türkiye'ye örnek olması gereken şehir Gaziantep'in yaklaşımı. Gaziantep'in bakış açısı bu konuda en büyük örnektir, en büyük öyküdür' diye konuştu.

Son konjonktürel meselelerin (Suriyeli sığınmacılar ve göçler) bölgede sıkıntıları artırabileceğine işaret eden Güler, şöyle konuştu:

'İşte Suriye bunlardan en önemlisidir. Ama Türkiye hemen bitişiğindeki sorunları görmemezlikten gelemez. Başka partiler gibi biz bu olaya yabancı kalamayız. Çünkü biz sayın Başbakan'ın da ifade ettiği gibi işin dertlisiyiz. Oradaki insanları, zalimlerin, diktatörlerin insafına terk edemeyiz. O kardeşlerimizi, aynı inancı taşıdığımız yüzyıllardan beri ortak tarih ve kültürü paylaştığımız insanları yüzüstü bırakamayız.

Yardım için için gün bugündür. Zor günde insana yardım ederken elbette bazı sıkıntılar yaşanabilir. Onları da inşallah katlanırız. Ama bu devran böyle devam etmez. İş düzelecektir. O zaman da bu kardeşliğimiz, elbette bizim gösterdiğimiz kardeşliğin aslı tarihte çok özel şekilde yerini alacaktır. Çünkü bazı meseleleri hasır altına, halının altına süpürmekle bu işler çözülmüyor. Maalesef diğer partilerin bakış açısı böyle. Ama biz olaya böyle bakmıyoruz. Bir elimiz Afrika'da bir elimiz Avrupa'da bir elimiz Türk dünyasında elbette bir elimizde Ortadoğu'da olacak.'

'Dışarıdan gelen insanlar asla ötekileştirilmedi'-

Çözüm sürecine de değinen Güler, konuşmasını şöyle sürdürdü:

'Bizim şimdi çözüm süreci diye takdim ettiğimiz 'Milli Birlik ve Kardeşlik Projesi' diye teknik olarak isimlendirdiğimiz o politikanın en güzel örneğini geçmişte Gaziantep verdi. Bakın burası yoğun göç alırken, dışarıdan gelen insanlar asla ötekileştirilmedi, asla dışlanmadı. Kurdukları dernekler ve platformlar var, bunun şahidi olan çok değerli arkadaşlarım var. Gaziantep'te ortak aklı oluşturan bütün kesimler oturuldu ve denildi ki, 'biz bu kentin bu insanlarıyla beraber bu hayatı sürdüreceğiz, o halde toplumun her kesiminde bu arkadaşlara yer vereceğiz. Bir entegrasyon süreci yaşandı ve bugün Gaziantep'i güçlü kılan odur. Şimdi bu AK Parti'nin herkesi kucaklayan anlayışıyla da bütünleşince, yerel yönetimlerdeki bakış açısıyla birleşince Gaziantep'te bugün gelinen noktada bu çalışmanın, bu zihniyetin, bu emeğin çok büyük payı var.'

'Gaziantep her alanda liderliğini korudu'-

Gaziantep'te Valilik yaptığı dönemlere de değinen Güler, İl Başkanı Ahmet Uzer'i kutlayarak, Türkiye genelinde en çok üye kaydeden ilin Gaziantep olduğunu söyledi.

Kentin her alanda liderliğini koruduğunu belirten Güler, 'Türkiye 1990'lı yıllarda bir değişim dönüşüm trendini yaşarken bunun farkına varan ilk kent Gaziantep oldu. O dönemdeki çalışma arkadaşlarım Türkiye'nin nereye doğru gittiğini gördüler' dedi.

Gaziantep'te çok zorluk ve sorunlar olduğunu belirten Güler, sorunların büyük çoğunluğunun büyümenin, gelişmenin ve kentin konforunun beraberinde getirdiği sıkıntılar olduğunu vurguladı.

Söz konuyu sorunları 'talepler noktası' olarak baktığını vurgulayan Güler, şunları kaydetti:

'Çünkü Gaziantep bir yandan yaparken bir yandan da yeni gelenlerin ihtiyacını karşılamanın gayreti içinde. Burada tabii ki damgasını vuran çok güzel bir olay var. Burada AK Parti Belediyeciliği var. Gaziantep'e damgasını vuran son 10 yılda Allah'ın izniyle ve hepimizi gururlandıran bütün Türkiye'yi gururlandıran bir AK Parti belediyeciliği kente hakim olmuş. Sayın Büyükşehir Belediye Başkanımızı ve diğer belediyeleri yürekten kutluyorum.'

Güler, Başbakan Recep Tayyip Erdoğan'ın son ziyaretinden sonra Türkiye'nin her yerinde Gaziantep'in tılsımını dile getirdiğini aktardı.

-5 çocuk tavsiyesi-

İl Jandarma Komutanlığı'nı ziyaret eden Güler, burada ağaç dikti. Mardinliler Eğitim ve Dayanışma Vakfı'na da giden Güler, Talat Çağdaş ile Merve Özkarslıgil'in Şehitkamil Kültür Merkezi'ndeki nikah törenine katılarak, şahitlik yaptı.

Evlilik cüzdanını geline vererek mutluluklar dileyen Güler, çifte '5 çocuk yapmaları' tavsiyesinde bulundu.