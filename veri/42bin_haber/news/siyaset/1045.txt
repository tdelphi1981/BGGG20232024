'Bunu Hitler bile yapmaz'
 
 Keskin, Başbakan Recep Tayyip Erdoğan’ın 2011 seçimleri öncesinde CHP Genel Başkanı Kemal Kılıçdaroğlu ile yaşadığı boy tartışmasında "Önemli olan boy değil, soy" sözlerini hatırlatarak, "CHP’nin soyuna ilişkin sorgularını, Almanya’nın Hitler’i bile yapmaz" dedi.
 
 Denizli’de babasının cenaze törenine katılan Adnan Keskin, bugün CHP İzmir il örgütünü ziyaret etti. "Bu kadar dertli ve sorunlu bir toplumda insanlar zaman zaman kendilerine özgü günlerini bile yaşamada zorluk çekiyor" diyen Adnan Keskin, konuyu CHP İzmir Milletvekili Birgül Ayman Güler’e gösterilen tepkilere getirdi.
 CHP muhaliflerinin, partisinin tarihi geçmişiyle birikimi ve kültürüyle bağdaşmayacak ağır sözler sarf ettiklerini kaydeden Adnan Keskin, "AKP’nin Genel Başkanı da dış ve iç politikada beceriksizliği ve çapsızlığı ortaya çıkınca hedef saptırıyor. En ağır itham CHP’nin kafatasçı, faşist bir parti olduğuna ilişkin yalandır" dedi. Keskin. sözlerini şöyle sürdürdü:
 
 "Devlet adamına yakışmayacak fütursuz iddiadır. Başbakan seçim döneminde ’Boyunuzu bırakın soyunuzdan bahsedin’ diyerek faşist bir anlayışın en kaba örneğini verdi. Türkiye, inanç cumhuriyeti, etnisite cumhuriyeti değildir. Siyasi bilinç cumhuriyetidir. Bu da vatandaşlık bağı ile oluşturulur. Devletin ilgi alanından inancı ve etnik yapıyı çıkarmıştır. İnsanlar cumhuriyet vatandaşı olarak en üst düzeyde saygı gösterilme hakkına sahiptir. O cumhuriyet, insanların inançlarından ve etnik yapılarından üstünlük sağlama ve aşağılamanın önüne set çekmiştir. 
 
 Bu cumhuriyetin kurulmasında yayılmasında CHP’nin de rolü vardır. Kimseye ırksal ve inanç odağında bakmamız söz konusu değildir. Hiçbir yurttaşımızı etnik yapı ve inancından ötürü dışlamak dudak bükerek bakmak CHP gündemi olmamıştır ve olmayacaktır. Cumhuriyetin vatandaşlık kavramını Anadolu insanının çimentosu olarak görüyoruz. Laikliği toplumun barış içinde yaşamanın vazgeçilmez koşulu olarak görüyoruz."
 
 Adnan Keskin, kitle partisi olan CHP’deki bireysel çıkışların parti şahsiyetine bağlanmasını ve partinin suçlamasının, Başbakan’a yakışmayan çok yanlış bir davranış olduğunu belirterek, "Bu durum, tartışmaya neden olmayacak bir berraklıkta tüzükte tespit edilmiştir. Bu görev partinin genel başkanı ve parti kurultayına aittir. Onun dışında yapılacak açıklamalar kişilerin kendi görüşüdür. Kaldı ki bu yaklaşımları zemininden uzaklaştırarak yapmak doğru değildir. Biz yola devam ediyoruz. CHP’ye yapılan haksız suçlamaların insanların nezdinde nasıl tepki oluşturduğunu göreceğiz" dedi.
 
 Birgül Ayman Güler’in sözlerinin de CHP’li bağlamayacağını vurgulayan Adnan Keskin, bu sözler söylendi diye Adıyaman Milletvekili Salih Fırat’ın partiden istifa etmesini de eleştirdi. Keskin, "Bu yüzden istifa eden bir siyaset adamının eğer biraz siyasi etiği, anlayışı varsa, herhalde Adıyamanlılara emaneti teslim etmesi gerekiyordu. Türk siyasetinin en büyük yozlaşma noktası budur. Arkadaşımızın istifasına Adıyamanlılar en sağlıklı yanıtı vereceklerdir" diye konuştu.
 
 Elif DEMİRCİ/İZMİR, (DHA)