'Ortak anayasa hazırlansın'
BBP Genel Başkanı Mustafa Destici, AK Parti ile MHP'nin ortak bir anayasa hazırlamasını istedi.
 Bu girişime dışarıdan destek vereceklerini dile getiren Destici, MHP'ye bu konuda büyük görev düştüğünü vurguladı. Dört partinin de demokratik ve sivil anayasa istemediğini savunan Destici, kendilerinin hiçbir vesayeti kabul etmeyen bir Anayasa istediklerini vurguladı.
 Destici, düzenlediği basın toplantısında geçtiğimiz hafta büyük bir trafik kazası geçirdiklerini ve Allah'ın izniyle atlattıklarını dile getirdi. Başta Cumhurbaşkanı Abdullah Gül olmak üzere herkese gösterdikleri ilgiden dolayı teşekkür etti. Milletin gündemi değil, siyasetçilerin gündeminin ülkeyi meşgul ettiğini belirten Destici, terör ve Anayasa'nın asıl gündem olması gerektiğini ifade etti. Milleti oyalamaktan başka Anayasa konusunda bir gelişme olmadığını vurgulayan Destici, komisyonun kesinlikle bir anayasa yapamayacağını daha işin başında söylediklerini kaydetti.
 Komisyonun kuruluş şekli, AK Parti ve CHP başta olmak üzere partilerin bu sistemden beslendiklerini, her dört siyasi partinin tabanlarından gelen özellikle siyasetlerini ayrıştırma ve kamplaşma üzerine kurdukları için uzlaştıkları anda bunun iflas edeceğini ve oy kaybına uğrayacağı endişesi taşıdıklarından Anayasa yapmalarının mümkün olmadığının altını çizen Destici, tartışılan konunun süre konusu olduğunu ve herkesin diğerini suçladığını söyledi.
 "DÖRT PARTİ DE DEMOKRATİK VE SİVİL ANAYASA İSTEMİYOR"
 Dört partinin de demokratik ve sivil anayasa istemediğini savunan Destici, kendilerinin hiçbir vesayeti kabul etmeyen bir Anayasa istediklerini vurguladı. Anayasanın yapılış şeklinin de demokratik olmasını istediklerini dile getiren Destici, Mayıs ayına kadar bu işin yapılması gerektiğini aksi halde seçimlerin devreye girmesinden dolayı 2015 yılına kadar Anayasanın gündemden çıkacağını belirtti.
 AK Parti ile MHP'nin ortak bir anayasa hazırlaması gerektiğini anlatan Destici, bu anayasaya kendilerinin de dışarıdan destek vereceğini ve bunun büyük oranda kabül göreceğini ifade etti. MHP'ye bu konuda büyük görev düştüğünü dile getiren Destici, yeni anayasa ile birlikte Başkanlık Sisteminin de tartışıldığını hatırlattı.
 Parti olarak kendilerinin başkanlık sistemi istediklerini vurgulayan Destici, önemli olanın nasıl bir başkanlık sisteminin istendiğinin olduğunu kaydetti. Şuan Başkanlık Sistemine geçilmesinin mümkün olmadığını belirten Destici, hükümet kanadından gelen yarı başkanlık sistemi açıklamalarının da yabana atılmamasını istedi.
 "GÖRÜŞMELER PKK'YA GÜÇ KATAR"
 Kurumlar arası işbirliğinin terör konusunda önemli sonuçlar vereceğini hep söylediklerini hatırlatan Destici, şuan işbirliğinin sonuçlarının görülmeye başlandığını söyledi. Diyarbakır'daki operasyonun önemli bir işbirliğinin sonucu olduğunu dile getiren Destici, PKK ile mücadelede dış desteğin kesilmesi gerektiğini vurguladı.
 Teröristbaşı Abdullah Öcalan ile görüşüldüğü iddialarının ortaya atıldığını belirten Destici, hükümetin de bunu yalanlamadığını doğruladığını ifade etti. PKK'nın Öcalan ile BDP ile görüşülerek bitirilemeyeceğini anlatan Destici, görüşmelerin PKK'ya güç, zaman, mevzii ve siyasi taleplerin de yerine getirilmesine yol açacağını vurguladı.
 Bu yolun yanlış olduğunu ve netice alınamayacağını belirten Destici, 30 yılda PKK ile anlaşılamayacağının görüldüğünü kaydetti. BDP'lilerin dokunulmazlıkların kaldırılması işinin ne olduğunu soran Destici, verilen sözün yerine getirilmesini beklediklerini ifade etti.  
 Büyükşehir yasasının da PKK'ya yarayacağını belirten Destici, Anayasa Mahkemesi'nden bu yasanın iptal etmesini beklediklerini söyledi. Destici, ekonominin de toz pembe gösterildiğini vurguladı.
 CİHAN
  