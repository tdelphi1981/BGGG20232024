CHP'den Van için araştırma önergesi
CHP, Van depreminin ardından yaşanan sorunlarla ilgili araştırma önergesi verdi.
CHP Genel Başkan Yardımcısı Sezgin Tanrıkulu ve arkadaşları tarafından TBMM Başkanlığı'na sunulan önergenin gerekçesinde, üzerinden bir yıldan fazla zaman geçen Van depreminin ardından yaşanan sorunların devam ettiği savunuldu.

Deprem sonrası konteynır kentler ve TOKİ tarafından yapılan kalıcı konutlarda altyapı, ulaşım, eğitim sorunları başta olmak üzere, yakıt giderleri için ödenen paralar nedeniyle vatandaşların mağduriyetlerinin devam ettiği ifade edilen gerekçede, kalıcı ve geçici konutlarda yaşanan sorunlarda hükümetin yetersizliklerinin araştırılması amacıyla Meclis Araştırması açılması istenildi.

Önergenin gerekçesinde, TOKİ konutlarında yaşamaya başlayan vatandaşlardan AFAD tarafından 'ortak gider' adı altında yüklü paralar istenildiği, kalıcı konutlara yerleşenlerin kömür için bin 835 lira, ortak gider avansı için 125 lira ve aidat için de 48 lira ödemek zorunda kaldığının iddia edildiği belirtildi.

TOKİ'nin kalıcı konutlarını 75 bin lira bedelle satın alan ve ödemelere 2 yıl sonra başlayacak depremzedelerin, yakıt ve ortak giderlerden de 2 yıl muaf tutulması gerektiği görüşüne yer verildi.