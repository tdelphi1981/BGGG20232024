50 CHPli belediye, destek için Eskişehirde
Eskişehir Büyükşehir Belediyesi'ne yapılan soruşturma kapsamında Belediye Başkanı Yılmaz Büyükerşen ve belediye çalışanlarına destek amacıyla Türkiye'nin farklı illerinden 50 belediye başkanı Eskişehir'e geldi.
Geçtiğimiz hafta Eskişehir Büyükşehir Belediyesi çalışanlarına yönelik operasyonda 23 belediye personeli gözaltına alınmış ve sorgular sonrası 5 çalışan, tutuklanarak cezaevine gönderilmişti. Yaşanan olay sonrasında, başta CHP Genel Başkanı ve CHP milletvekilleri şehre gelerek, Yılmaz Büyükerşen ve belediye çalışanlarına destek ziyaretinde bulundu. 

Belediyeye yönelik operasyonu protesto için Sosyal Demokrat Belediyeler Birliği'ne üye belediye başkanları ve CHP'li belediye başkanları Eskişehir'e geldi. Aralarında, İzmir Büyükşehir Belediye Başkanı Aziz Kocaoğlu ve Antalya Büyükşehir Belediye Başkanı Mustafa Akaydın'ın da olduğu toplam 50 belediye başkanı şehre geldi.

Eskişehir Büyükşehir Belediye Başkanı Yılmaz Büyükerşen tarafından karşılanan belediye başkanları, meclis salonunda yaşanan operasyon hakkında yetkililerden bilgi aldı. Belediye başkanlarına seslenen Yılmaz Büyükerşen, belediye başkanlarının destek ve dayanışma ziyaretinin kendileri için önemli olduğunu söyledi. Büyükerşen, "Olayı biliyorsunuz. Soruşturma devam ettiği için benim konuyla ilgili uzun boylu söyleyeceğim bir şey yok. Bu konuda yargıya intikal eden bir olay nedeniyle 5 arkadaşımız bize göre haksız ve usulsüz olarak içerdeler." diye konuştu. Büyükerşen, ziyaretin, haksızlığa uğrayan insanların ve uğrama tehlikesiyle karşı karşıya kalanlar için dayanışma olduğunu ifade etti. 

Operasyon sonrasında eski Cumhurbaşkanı Süleyman Demirel'in kendisini aradığını söyleyen Büyükerşen, "Sayın Demirel bana şöyle dedi; 'Büyükerşen, seninle üzüntülerimizi paylaşıyorum demeyi bile zayid addediyorum. Sizlerin başına gelenler bütün Türkiye'nin malumu. Ama şunu unutma. Sizlere yapılanlar altın tasa taş atsalar ne atan değer kazanır ne de taş değer kazanır. Ama altın tas değer kaybetmez."

"ALLAH, SÜRECE DAHİL OLMAKTAN HEPİMİZİ KORUSUN"

Belediye başkanlarının dayanışma göstermesinin, Türk belediyecilik tarihinde özel bir yeri olacağına inandığını kaydeden Büyükerşen, konuşmasına şöyle devam etti: "Bu olayın bir bakıma hayırlı tarafı olacağını da düşünüyorum. Türk kamuoyunun, meseleleri çok yakın bir şekilde görmesini sağladı. Anlıyordu zaten, yakinen takip ediyordu. Şimdi bir kere daha net bir şekilde anlayacaktır. Benim büyük dileğim içeri aldıkları arkadaşlarımızın ki avukatlar onları çıkarmak için uğraşıyorlar. Ümitliyim, çünkü doğrunun yardımcısı Hazreti Allah'tır. Kim ne derse desin. Onun için Allah, bu zincirleme sürece dahil olmaktan hepimizi korusun."

Büyükerşen ve beraberindeki heyet, ardından Kentpark'a geçerek yemek yedi. Belediye başkanlarının daha sonra belediye binasına geçerek basın toplantısı yapacağı öğrenildi.