Çelik: Provokasyonlara rağmen barış için çalışacağız
Şanlıurfalı işadamları ile bir araya gelen Çalışma ve Sosyal Güvenlik Bakanı Faruk Çelik, barış süreci için destek istedi. Sinop'taki olayları işaret eden Bakan Çelik, "Bu süreçten memnun olmayacaklar provokasyona dönük bazı eylemleri belki sergilediler, belki de sergileyecekler. Tüm bunlara karşı hazır olacak şekilde bu terör belasının sonlanması konusunda üzerimize düşeni yapmak zorundayız." dedi.
Bir dizi inceleme ve açılışa katılmak üzere Şanlıurfa'ya gelen Çalışma ve Sosyal Güvenlik Bakanı Faruk Çelik, kahvaltıda Şanlıurfa Girişimci ve İşadamları Derneği (ŞUGİAD) üyeleri ile bir araya geldi. Kahvaltı sonrası program, sivil toplum kuruluşlarının etkisi ve ŞUGİAD'ın faaliyetlerini anlatan slayt gösterisi ile başladı. Ardından kürsüye çıkan ŞUGİAD Başkanı Mehmet Öksüzoğlu, hükümetin yatırımcılar için sundukları fırsatlar için teşekkür etti. İşadamlarına da seslenen Öksüzoğlu, şehrin kalkınması için mazeret değil, çözüm; kavga değil, birliktelik aramak gerektiğini dile getirdi. Öksüzoğlu, "2023 hedefinde bizimde payımız olmalı" diyerek işadamlarını daha çok yatırıma davet etti.

Bakan Faruk Çelik ise ŞUGİAD'ın üyesi olduğu TUSKON'un çalışmalarını övdü. Türkiye'nin dünyaya açılmasında TUSKON'un büyük rol oynadığını dile getiren Çelik, işadamlarından önce işadamlarını davet etmek için giden eğitimcilerin de unutulmaması gerektiğinin altını çizdi. Konuşmasını 10 yıllık iktidar döneminde yaptıkları faaliyetleri anlatarak sürdüren Çelik, dünya ekonomisinin gerilediği günümüzde Türkiye ekonomisinin nasıl büyüdüğünü özetledi. Yatırım politikalarının yerinde olmasına dikkat çeken Çelik, ülke ekonomisinin hükümet ve vatandaş işbirliği ile büyüdüğünün altını çizdi. 
ŞUGİAD'ı da faaliyetlerinden dolayı kutlayan Çelik, "ŞUGİAD Şanlıurfa'dan Türkiye'ye Türkiye'den dünyaya bakıyor. Ciddi başarılara imza atıyor. Ülkenin birliği ve dirliği için gösterilen çabalardan dolayı teşekkür ediyorum." dedi.

"SÜREÇTE BÖLGE İNSANININ DESTEĞİ ÖNEMLİ"

Müzakere sürecine de değinen Çelik, Sinop'taki olayları provokasyon olarak nitelendirdi. Provokasyonlara rağmen barış sürecini sürdüreceklerinin altını çizen Çelik, bölge insanının desteğinin oldukça önemli olduğunu vurguladı. 
Ülkede güzel gelişmelerin yaşandığını dile getiren Çelik, ülkeyi 30 yıldır meşkul eden, ayak bağı olan terör sorununun da artık çözülmesi gerektiğini söyledi.

"Bu gözyaşı dinmeli" diyen Çelik, PKK terör örgütünün hiçbir hedefinin olmadığını söyledi. "10- 20 yıl önce belki gerekçeleri vardı, ama bu gün gerekçeleri yok" diyerek geçmişte yaşanan olumsuzlukları anımsatan Çelik, ne istendiğini sordu. Bu sürece risk alarak girdiklerinin altını çizen Bakan Çelik, tüm provokasyonlara rağmen barış sürecini sürdüreceklerini vurguladı. 

Çelik, şunları söyledi: "30 yıldır canımızı yakan bu sorunla açık bir şekilde yüzleşme adına milletimize çözüm konusunda birlikteliğe davet eden açıklamalar yapıyoruz. Yeter diyoruz. Bu işin bitmemesi, perde arkasında finansı sağlayanlar, bu işi yürütenler bu işten hiç memnun olmayacaklardır. Provokasyona dönük bazı eylemleri belki sergilediler, belki de sergileyecekler. Tüm bunlara karşı hazırlıklı olacak şekilde bu terör belasının sonlanması konusunda üzerimize düşeni yapmak zorundayız."

Konuşmasında birlik beraberliğe de işaret eden Çelik, tarihteki hiçbir olayın ülkeyi bölmeye gücünün yetmediğini söyledi. Çelik, 'bunca büyük olaylar karşısında dimdik ayakta duran bu milleti çıkar grupları mı bölecek' diyerek terör örgütünün nasıl bir amaç için faaliyet gösterdiğine işaret etti.