CHP'li Kesimoğlu'nun Sierra tepkisi
 
 ABD vatandaşı Sarai Sierra’nın cinayete kurban gitmesini tüm toplum olarak üzüntüyle karşıladıklarını belirten Kesimoğlu, "Sierra cinayeti başta olmak üzere tüm kadın cinayetlerini lanetliyoruz. Katil ya da katiller en kısa zamanda yakalanmalı ve cezasını çekmelidir. Bu cinayeti aydınlatmak için gösterdikleri çaba nedeniyle tüm yetkilileri ve görevlileri kutluyorum" dedi. Kesimoğlu şunları söyledi:
 
 "Fakat tüm bu tabloda vicdanımızı rahatsız eden bazı gelişmeler de yaşanmaktadır. Sierra’nın ortadan kaybolduğu günden bu yana konu tüm yazılı ve görsel basında geniş yer bulmuş, hatta gündemin en önemli maddesi olarak uzun uzun işlenmiştir. Hükümet tüm birimleri cinayetin çözülmesi için seferber etmiş, ilgili tüm birimler hızla faaliyete geçmiştir. Sierra olayının failinin bulunması, tüm cinayetlerin failinin bulunması gibi, elbette önemlidir. Ancak PKK tarafından kaçırılan kamu görevlilerimize ve vatandaşlarımıza bu olaya gösterilen ilginin yüzde birinin bile gösterilmemiş olması vicdanımızı kanatmaktadır. 
 
 Konu bu kamu görevlilerimiz ve vatandaşlarımız olduğunda, Cumhuriyet tarihinde ilk kez bir mülki idare amiri terör örgütünün elinde olan, 8 kamu görevlisinin örgütün elinde bulunduğu hükümet tarafından açıklanan ülkemiz büyük bir acz içinde görünmektedir. 20 yılda toplam 154 kişiyi, AKP döneminde ise sadece bir yılda 145 kişiyi kaçıran PKK terör örgütünün elindeki hiçbir vatandaşımız bizim güvenlik ve istihbarat birimlerimiz tarafından kurtarılmamış, ya terör örgütünün serbest bırakması ya da kendi imkanlarıyla kaçmaları sonucu özgürlüklerine kavuşmuşlardır. Kaçırılıp ölü bulunan vatandaşlarımız da bulunmaktadır.
 
 Kaymakam adayı Kenan Erenoğlu 1,5 yıldır terör örgütü tarafından alı konulurken, yine 1,5 yıldır terör örgütünün elinde bulunan uzman çavuşlarımızın, astsubaylarımızın evlerinde gözü yaşlı eşleri, çocukları, ana babaları evlatlarından hiçbir haber alamazlarken hükümetin terör örgütünün elindeki vatandaşlarımızı görmezden gelmesi, yoklarmış ve hiç olmamışlar gibi davranması kabul edilemez. 
 
 Hemşehrim Babaeskili Astsubay Başçavuş Abdullah Söpçeler’in ailesi ve tüm diğer kaçırılan kamu görevlilerimiz ve vatandaşlarımızın aileleri perişanken AKP hükümetinin bu aymazlığı terör örgütünün elini rahatlatmak değil de nedir? ’Analar ağlamasın’ diye terör sorununu çözmeye çalıştığını iddia eden Başbakan Erdoğan kaçırılanların analarının, eşlerinin, çocuklarının gözyaşlarının sel olduğunu görmekte ama umursamamaktadır."
 Kesimoğlu sözlerini şöyle sürdürdü:
 
 "Kaçırılan kamu görevlilerimiz günlerce kaçırıldıkları bölgelerde tutulduğu halde yerini tespit edemeyen, onları kurtaramayan hatta durumlarıyla ilgili çelişkili istihbarat bilgileri veren bir hükümet, ya derhal söz konusu vatandaşlarımızı kurtarmak için harekete geçmeli ve sonuç almalı, ya da derhal istifa etmelidir. 1,5 yılda açıkça ortaya çıkmıştır ki bu vatandaşlarımız, hükümetin umurunda bile değildir. 
 
 Zira, terör örgütünün lideri ile örgüt arasında kuryelik yaparken, Öcalan’ın saldırı talimatlarını örgüte iletirken, İmralı’da ve Oslo’da masaya otururken, Habur’u tezgahlarken, terör örgütüne her türlü olanağı sunarken bu vatandaşlarımızın durumunu gündeme bile getirmemişler, ’pazarlık’ konusu yapmamışlardır. Çünkü ortada bir ’pazarlık’ değil ülkenin bölünmesine yönelik bir planın uygulanması için işbirliği vardır. 
 
 Terör örgütüyle kol kola olan ama kolunu terör örgütünün elindeki vatandaşlarımıza uzatmayan AKP hükümetini son bir kez daha uyarıyorum. Ya derhal harekete geçip Sierra cinayetini çözmek için gösterdiğiniz çabanın yüzde birini de terör örgütünün elindeki vatandaşlarımız için göstereceksiniz. Ya da bugün içinde olduğunuz bu ihanetin hesabını bu halka gelecekte vereceksiniz."
 
 Metin KARAKUŞ, DHA
  