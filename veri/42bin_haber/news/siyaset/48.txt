Umudu neden azaldı, açıklasın
Kılıçdaroğlu; Erdoğan'ın 'Yeni anayasa umudum her geçen gün azalıyor'demesini eleştirdi: Bizim rolümüz belli. Başbakan, Çiçek ile yaptığı görüşmeden sonra mı böyle bir umutsuzluğa kapıldı, açıklasın
 CHP HP Genel Başkanı Kemal Kılıçdaroğlu dün de İzmir'deydi. Güne partisinin il başkanlığı ziyaretiyle başlayan Kılıçdaroğlu, İzmir Büyükşehir Belediyesi tarafından yaşama geçirilen Süt Kuzusu Projesi'nin protokol imza törenine katıldı. Torbalı, Narlıdere, Bornova ve Gaziemir'de coşkulu bir kalabalıkla karşılanan Kılıçdaroğlu, meydanlarda İzmirlilere seslendi.
 ÜLKE gündemindeki konuları da değerlendiren CHP lideri Kılıçdaroğlu, Başbakan Erdoğan'ın yeni anayasa konusunda söylediği 'Azmim var ama umudum azalıyor' sözlerini de değerlendirdi. Kılıçdaroğlu 'Bizim rolümüz çok belli; Anayasa Uzlaşma Komisyonu'nda sivil bir anayasa yapılması için samimi içten katkı yapmak ve yapıyoruz.  Başbakan, hangi gerekçeyle umudunun azaldığını söylüyor, açıklamasını bekliyoruz. 
 Cemil Çiçek ile yaptığı görüşmeden sonra mı böyle bir umutsuzluğa kapıldı bilmiyoruz ama anayasa değişikliklerini diğer yasalarda olduğu gibi apar topar parlamentodan geçirilmesi gibi bir sürecin olmaması gerekir' diye konuştu. Kılıçdaroğlu, merhum Cumhurbaşkanı Özal'ın zehirlendiği iddiaları için ise 'Otopsi raporu çıkmadı. Çıkarsa yorum yaparız' dedi.  
 İZMİR'i çok iyi bulduğunu belirten Kılıçdaroğlu, 'İzmir aydın bir kent. Belediyelerimiz ellerinden gelen çabayı gösteriyor, sosyal demokrat anlayışla, iktidarın tüm engellemelerine rağmen bunu yapıyorlar. Engellemeler olmasa çok farklı bir İzmir 
 olacaktı. İzmir'de Aziz Bey'e güveniyoruz, Aziz Bey çalışıyor' dedi.
 İLÇE BAŞKAN ADAYI OLAMAYACAK
 MİLLETVEKİLLERİNİN ilçe belediye başkan adayı olmamaları yönünde ilke kararı aldıklarını bildiren Kılıçdaroğlu, başkan adaylarını anket ve örgüt içinde yapılacak eğilim yoklamasıyla belirleyeceklerini söyledi. İl başkanlarıyla bir araya gelen Kılıçdaroğlu, 'Güler yüzlü, sabırlı olun. İnsanların dertlerini sıkıntılarını dinleyin. Sandık örgütlenmesine önem verin' diye tavsiyelerde bulundu.