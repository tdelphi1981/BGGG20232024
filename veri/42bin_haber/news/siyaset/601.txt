Barış için beyaz kaşkol
 
 Diyarbakır Büyükşehir Belediye Başkanı Osman Baydemir, Fransa’da öldürülen PKK’lı 3 kadın için Diyarbakır’da yapılacak cenaze töreninde Diyarbakır halkının provokasyona gelmeyeceğinden emin olduklarını söyledi. Baydemir, "Biz duygularımızın ifadesi olarak 7’den 70’e o gün karalar giyeceğiz. Boynumuza da barışa sahip çıktığımızın ifadesi olarak beyaz kaşkol, beyaz şal takacağız. Provokasyondan zerre kadar kaygımız olsa, kadın, çocuk, yaşlıları davet etmezdik" dedi. 
 'KATLİAM VE PROVOKASYON'
  
 
 Paris’te öldürülen PKK’lı Sakine Cansız, Fidan Doğan ve Leyla Söylemez için Diyarbakır’da perşembe günü düzenlenecek tören için Diyarbakır Büyükşehir Belediye Başkanı Osman Baydemir, BDP İl Başkanı Zübeyde Zümrüt ile basın toplantısı yaptı. Baydemir, 3 PKK’lının öldürülmesinin 'Katliam’ ve çok büyük bir provokasyon olduğunu belirtirken, şöyle dedi "Bu provokasyonu boşa çıkarmanın yegane yolu;, barış iklimine inanan, birlikte yaşama iklimine inanan 7’den 70’e herkesin Diyarbakır’da yekvücut olması gerekiyor. Bu itibarla zerre kadar bizim endişe ve kaygımız bulunmamaktadır. Perşembe günkü karşılama ve uğurlamayı Habur’la mukayese etmemek gerekir. Bu bir yas, taziye, uğurlamadır. Cenazelere ve törenine sahip çıkmamız, provokasyon ve provokasyonları boşa çıkarma girişimi çabasıdır aynı zamanda." 
 TÜRK SANATÇILARI DA CENAZEYE GELMELİ
 
 Baydemir, 'Kürt halkının acısını paylaşma’ adına; Türk halkı, aydın ve sanatçılarını, Perşembe günü yapılacak cenaze törenine davet ettiğini söyledi. Baydemir, "Sadece Kürt halkını değil, Türkiye’de yaşayan bütün halkları, bu acıyı yüreğinde paylaşmaya ve bu acıda ortaklaşmaya davet ediyoruz. Bu itibarla Türkiye’nin batı yakasından gelecek aydın, sanatçılara da kapımız sonuna kadar açıktır. Türk aydın, sanatçı emekçileri, emekçi kuruluşlarının, sivil toplum örgütlerinin perşembe günü Diyarbakır’da Kürt halkının acısını paylaşacağına aynı zamanda provakasyonu boşa çıkarma girişiminin, çabasının paydaşı olacağına inanıyor ve kendilerini Diyarbakır’a bekliyorum" dedi. 
 HERKES DAVETLİ
  
 
 Baydemir, cenaze töreninde acıyı sembol eden siyah elbise giyeceklerini ve barış umutları için de beyaz kaşkol takacaklarını anlatırken "Barış, müzakare iklimi, sürecine sahip çıkmak, aslında büyük provokasyonu boşa çıkarabilecektir. Kürt halkının, o insanların mücadele anısına sahip çıkacağından şüphe duymuyoruz. Provokasyon başka yerlerden gelmezse, halkımızdan zerre kadar provokasyon gelmeyeceğinden eminiz. Herkesi davet ettiğimiz cenazeye çocuklarımla geleceğim." 
 'HAZIRLIKLARIMIZ TAMAM' 
 
 BDP İl Başkanı Zübeyde Zümrüt, cenazelerin yarın saat 20.35’te Diyarbakır’da olacağını bunlara havaalanından alarak Bağlar Dörtyol’da bulunan Bağlar Hastanesi morguna getireceklerini söyledi. Zümrüt, "Perşembe günü saat 10.00’da da bu cenazeleri buradan alarak, Batıkent Meydanı’na götüreceğiz. Saat 11.00’de de yoldaşlarımızı memleketlerine uğurlayacağız. Yoldaşlarımızın karşılanması, hastaneye götürülmesi, ertesi gün tekrar hastaneden alınması ve Batıkent Meydanı’na götürülmesi sırasında, Amed halkını bu yoldaşlarının cenazelerine sahiplenmeye davet ediyoruz. Tüm bu etkinlikler için, 1000’in üzerinde partili görev yapacak. Herhangi bir sorun yaşanmaması için, bizler parti olarak, organize ve kitlemizi disipline konusunda, cenazelerin alınması, törenin yapılacağı Batıkent Meydanı’na taşınması konusu için yaptığımız hazırlıklarımız tamamlandı" dedi.
  