Akşener'in 'haşarı çocuk' özürü
TBMM Başkanvekili Meral Akşener, "haşarı çocuk" dediği CHP Manisa Milletvekili Özgür Özel'den özür diledi 
 TBMM Genel Kurulu’nda Sağlık Bakanlığı ile Kalkınma Bakanlığı’nın 2013 bütçelerinin görüşmeleri sürüyor. Görüşmeler sırasında, CHP Manisa Milletvekili Özel, Sağlık Bakanı Recep Akdağ’ın konuşmasında sataşma olduğu iddiasıyla TBMM Başkanvekili Akşener’den söz istedi. 
 Akşener, gruplara gerekli sözleri verdiğini belirterek, Özel’e söz vermeyeceğini ifade etti. Özel’in ısrarcı olmasına üzerine Akşener, Özel’e yönelik "haşarı çocuk" ifadesi kullandı. Akşener’in söz vermemesi üzerine, usul artışması açıldı. Özel, "Sayın Başkan, bugüne kadar tutumlarınızın lehinde oldum iç dünyamda. Yönetiminizdeki adalet anlayışınızı da takdir ettiğimi zaman zaman sizinle zaman zaman başka arkadaşlarımla paylaştım. Ancak bir  milletvekilinin yaşının küçük, genç olması ve diğer arkadaşlarından daha hareketli tavır içinde olması, İçtüzük’ten kaynaklanan haklarını kullanması noktasında bir zafiyet yaratmaması gerekir" dedi.
 
 'Sevimli bir tarz diye kullandım' açıklaması 
 Özel, sağlıkla politikalarıyla ilgili eleştirel bir şiir de okudu. CHP Grup Başkanvekili Muharrem İnce, Özel’in "haşarı çocuk" sözünden üzücü sonuç çıkarmamasını istedi. İnce’nin, "10 yıldır ilk defa bir tartışmayla ilgili durumu idare ediyorum" demesi, Genel Kurul’da gülüşmelere yol açtı. TBMM Başkanvekili Akşener, sevimli bir tarz olarak kabul ettiği için Özel’e "haşarı çocuk tavrı" dediğini ifade ederek, Özel’den özür diledi. İnsanların yaşıyla uğraşmadığını dile getiren Akşener, Özel’in yaşını da bilmediğini belirtti. AK Parti Grup Başkanvekili Ahmet Aydın ise Akşener’in tutumu lehinde söz alarak, Başkanvekili’nin farklı gruptan olmasına rağmen adil yönetim sergilediğini söyledi. 
 Aydın, bütçe görüşmesinde ilklerin yaşandığını, kürsüde marşlar söylendiğini, şiirler okunduğunu ifade ederek, "Zannediyorum ki bir süre sonra eline sazı alan kürsüde çalmaya başlar. Meclis, ciddiyet gerektirir" dedi. Şahsı adına söz alan BDP Şırnak Milletvekili Hasip Kaplan, Uludere’ye ilişkin Başbakan Recep Tayyip Erdoğan’ın yaptığı bazı konuşmaları anımsatarak, eleştirilerde bulundu. AK Parti Grup Başkanvekili Aydın’ın sözlerini de eleştiren Kaplan, konuşmasının bitmesinin ardından kürsüden inmeden AK Parti Adıyaman Milletvekili Mehmet Metiner ile tartıştı. 
 AK Parti Grup Başkanvekili Aydın, yeniden söz alarak, "Sanatçılarla ilgili en ufak sözüm olamaz. Sazı, sözü, muhabbeti seven bir insanım ama onun yeri bu kürsü değil, onu ifade ediyorum" dedi. CHP Muğla Milletvekili Tolga Çandar’ın da aralarında olduğu bazı milletvekillerinin sataşmadan söz istemeye devam etmesi üzerine Akşener, "Ben bu işin içinden çıkamayacağım" diyerek birleşime ara verdi.
 
 AA