Aygün'den suçlamalara yanıt
CHP Tunceli Milletvekili Hüseyin Aygün, CHP'de rahatsızlık oluşturan Sakine Cansız'ın ailesine başsağlığına gitmesini değerlendirdi.
Aygün, "Bugün Hozat'ta fişleme konusunu araştırıyoruz, farklı konular konuşmak istemiyorum aslında. Ben disiplin kurallarını ihlal edecek hiçbir şey yapmadım. Ölen bir insanın cenazesine gitmek dünyanın her yerinde insani bir görevdir. Ölen kişi PKK'lı da olsa, suçlu da olsa, cinayet zanlısı da olsa onun yakınlarına baş sağlığı dilemek bütün kültürlerde var olan bir davranıştır." dedi 

Sakine Cansız'ın ailesinin yakın hemşerisi olduğuna dikkat çeken Aygün, "Onlar benim seçmenlerim, annesini ve babasını en az 30 yıldır tanırım. Kardeşlerinin avukatlığını yaptım. Dolayısı ile bu aileyi, kızları her ne suretle olursa olsun Türkiye'nin barışına darbe vurmak için, Türkiye'nin barış arayışını raydan çıkarmak için, Türkiye'yi yeniden kanlı bir sürece çekmek için yapılmış bir provokasyon olan Paris'teki cinayetten dolayı ziyaret etmek, baş sağlığı dilemek, acılarını paylaşmak insani bir görevdir. Bunun siyasetin dışında ele alınması lazım. Bu ziyareti ben CHP'li kimliğimle değil, Dersimli kimliğimle, insani kimliğimle yaptım. Herkesin böyle anlaması kanımca daha yararlı olur. Türkiye'nin barışını düşünüyorsak birbirimizin acılarına duyarlı olmamızda fayda var." açıklamasını yaptı. 

"KILIÇDAROĞLU İLE GÖRÜŞECEĞİM"
 
CHP'li Aygün, başsağlığı ziyareti ile ilgili Kemal Kılıçdaroğlu ile görüşüp görüşmeyeceği sorusu üzerine de şunları söyledi: "Sayın Kılıçdaroğlu ile tabi ki görüşeceğim, her zaman görüşeceğim. Sayın Kılıçtaroğlu benim genel başkanım, ne zaman isterse görüşürüm."