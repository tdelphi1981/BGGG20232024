BDP'li Tuncel: Yarın 13.00'e kadar serbest bırakılacaklar
BDP İstanbul Milletvekili Sebahat Tuncel, Habur Gümrük Kapısı'na gelerek, burada gazetecilere PKK'nın yarın bırakacağını açıkladığı 8 kamu görevlisi ile ilgili açıklamada bulundu.
Tuncel, kamu görevlilerini alacak olan heyetin başkanı olduğunu ancak, İstanbul'da görülen bir dava nedeniyle kendisine yurt dışı yasağının konulduğunu belirterek, şunları söyledi: "Benim geçmeme izin verilmemesi demokrasi sorunudur. Aslında PKK'nın elindeki 8 kamu görevlisi bugün gelecekti. Ancak orada bir sorun yaşandı ve yarına kaldı. Biliyorsunuz kamu görevlilerinin teslim edimesi amacıyla oradaki yerel hükümetle ve yerel yetkililer ile de görüşüyoruz. Bu yüzden bir sorun oluştu. Yarına kaldı, yani yarın öğleden sonra teslim edilecek. Yani saat 13.00'de diyebiliriz. Bu süreçten sonra provokasyonların olacağını sanmıyorum. Süreci baltalamak isteyen, kesintiye uğratmak isteyenler olabilir. Türkiye barış sürecinde önemli bir yol aldı. Biliyorsunuz kamu görevlilerinin görüntü verilebilmesi ve açıklama yapması konusunda bir sıkıntı olabilir. Bu yüzden yarın orada gazeteciler önüne çıkacak ve bir açıklama yapılacak. Bu açıklamadan sonra buraya gatirilecek. Ve Habur Gümrük Kapısı'ndan Türkiye'ye geçiş yapacaklar."

Kamu görevlilerinin yakınları ve ailelerinin nerede görüşeceği kavuşacağı yönündeki bir soru üzerine Tuncel, "Biz kamu görevlilerini içeri geçirdikten sonra her şey, yani yetki ve görev artık Türkiye'ye geçiyor. Bu soruya onların cevap vermesi gerekiyor. Ama alanda kavuşacaklarını düşünüyorum" dedi.