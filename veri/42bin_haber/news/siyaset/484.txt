'İzmirli metronun tamamının açılmasını bekliyor'
Ulaştırma Denizcilik ve Haberleşme Bakanı Binali Yıldırım, İzmir Metrosu'nun iki istasyonunin daha açılmasının olumlu bir gelişme olduğunu ancak İzmirlilerin tamamının açılmasını beklediğini söyledi.
 Narlıdere Dinlenme ve Bakımevi'nde düzenlenen "Gören Göz" cihazı dağıtım töreninden sonra gazetecilerin sorularını cevaplandıran Yıldırım, İnciraltı planlarıyla ilgili bir soru üzerine İzmir'in 2020 EXPO adaylık sürecinde çok ciddi çalışmalar yaptığını, böyle önemli bir dönemde kimsenin bu  işi siyaset malzemesi haline dönüştürmemesi gerektiğini ifade etti. Bakan Yıldırım, "EXPO işini de İzmir tartışmaya açarsa yazık olur. Var gücümüzle İzmir lehine sonuçlanması için ilk günden bugüne her türlü fedakârlığı yaptık. Meclis kapalı olduğu halde yasa çıkardık, EXPO'nun tüm organlarını tamamladık. Cumhurbaşkanı, Başbakan, herkes bu projenin parçası olarak göreve başladı. Yolumuza başarıyla devam ederken tartışmayı anlamsız buluyorum. Planlarda farklı şeyler varsa, belediyenin içine sinmeyen şeyler varsa konuşulur, düzeltilir. Lütfen kimse bunu siyaset aracı olarak kullanmasın. EXPO'da en şanslı ülkeyiz, basit hatalarla bu şansı olumsuz etkilemeyelim. EXPO heyecanına İzmirlilerin tamamını dahil etmemiz lazım. Bunu hepimiz yapacağız. EXPO'yu tartışmaların içine çekmek, İzmir'e büyük haksızlık olur, büyük zarar verir. Özellikle İzmir medyasına bu konuda önemli görev düşüyor." dedi.
 Başka bir gazetecinin, metronun iki istasyonunun "ansızın" açıldığını söylemesi üzerine ise Yıldırım, "Hayırlı olsun. Uzun yıllardan beri devam eden bir projeydi. Hatay'da ciddi mağduriyetler vardı. İzmir Metrosu'nun yaşadığı süreci, sıkıntıları herkes biliyor. İzmirli, tamamının açılmasını bekliyor." şeklinde konuştu.
 Diğer bir soru da Pasaport'ta marina yapılmasına yönelik bölge planlarının reddedilmesi oldu. Bu konuda İzmir yararına çalıştığını iddia eden bazı sivil toplum kuruluşlarının şehre zarar verdiğini söyleyen Binali Yıldırım, "İzmir adına söz söyleyen bazı kuruluşlar, sivil toplum kuruluşları İzmir'e hizmet ettiklerini düşünüyor ama hizmeti geciktiriyorlar. Bence bu alışkanlıkları terketmek gerekiyor. İzmir Körfezi'ni gezin, bir de İstanbul Boğazı'nı gezin, ikisi arasındaki farkı göreceksiniz. İzmirliler, sahilden ne kadar istifade ediyor? Sahilleri İzmirlilere açmak gerekiyor. Bunun karşısında durmak, İzmir'e en büyük kötülüktür." dedi.
 CİHAN
  