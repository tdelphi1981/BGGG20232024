Zeki Sezer'den Erdoğan'a: Evime haciz geliyor
DSP Eski Genel Başkanı Zeki Sezer 2009 yılında Başbakan Erdoğan'a söylediği bir sözden dolayı dava açtığını belirterek, Erdoğan'a çağrıda bulundu: "Bugün evime haciz geliyor nakit ödeyecek param yok"
Başbakan Erdoğan'a hakaret ettiği gerekçesiyle tazminat davasına maruz kalan DSP Eski Genel Başkanı Zeki Sezer, bugün evine haciz geleceğini belirterek Başbakan'a çağrıda bulundu. "Bu rakam az değil. Ödeyecek nakit param yok."

'HAKARET AKLIMIN UCUNDAN GEÇMEZ '

Beyaz TV ekranlarında yayınlanan Uyan Türkiyem programında Tahir Sarıkaya'nın sorularını yanıtlayan DSP Eski Genel Başkanı Zeki Sezer, Başbakan Erdoğan'ınkendisine açtığı tazminat davasına değindi. Zeki Sezer, bir törende yaptığı konuşmada Başbakan Recep Tayyip Erdoğan'a hakaret ettiği gerekçesiyle 20 bin lira tazminat davasına maruz kaldı. Mahkemenin ise 10 bin liraya hükmettiğini belirten Sezer şunları söyledi:

'Çok üzgünüm. Bana genelde 'Senden siyasetçi olmaz' diyenler, 'Sen siyasette başarılı olamazsın' diyenler, yeterince sert olmadığımı masaya vurmadığımı söylüyorlardı. Katıldığım bir televizyon programında çok ağır konuştuğumu düşünüyordum. Canlı yayında bu kadar da olur mu, biraz hata yaptım diye kendi kendime hayıflanırken bir partili telefon açtı.

'Genel başkanım çok iyiydi konuşmanız ama biraz daha sert olsaydınız' dedi. Böyle bir durumda kimseye hakaret etmke gibi bir niyetim olamaz. Biraz ağır kaçan sözler olmuş, belki kastını da aşan sözler olmuş ama hakaret amacı kesinlikle aklımın ucundan geçmez. '

Böyle bir şeye maruz kaldığı için üzgün olduğunu söyleyen Zeki Sezer, 'Bülent Ecevit 50 yılı aşkın süre Türkiye'de siyaset yaptı. Bu 50 yılda bir gazeteciyi bile mahkemeye vermedi ki; kendisine neler yapılmıştı. Bir vatandaşı bile, bir siyasetçiyi bile mahkemeye vermedi ' dedi.