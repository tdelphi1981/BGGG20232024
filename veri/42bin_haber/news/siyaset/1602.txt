'Öcalan ikili oynuyor'
Kürt siyasetçi ve yazar İbrahim Güçlü, teröristbaşı Abdullah Öcalan'ın ikili oynadığını belirterek tutanakların sızdırılması işinin ya MİT ya da BDP tarafından yapıldığını söyledi. Hala MİT içinde böcek değil canlı böceklerin bulunduğuna dikkat çeken Güçlü, bu böceklerin bilgi aktardığını ifade etti. Güçlü, sürecin ikinci Oslo süreci olduğuna dikkat çekti.
Cihan Haber Ajansı'na (Cihan) konuşan Güçlü, medyaya yansıyan tutanaklarla resmi tutanakların aynı olmamasının BDP'yi işaret ettiğini kaydetti. Tutanaklarda olan bazı konuların basına yansıyanlara geçmediğini ve seçici davranıldığını anlatan Güçlü, BDP'nin aynı zamanda Öcalan'ı deşifre ettiğini vurguladı. Bunların sürece karşı olanların tutumunun ifadesi olduğunu belirten Güçlü, BDP'nin Öcalan'ı önlerinde istemediğini savundu. 

 BDP'nin tutumunun ise Kandil'den kaynaklandığını dile getiren Güçlü, Öcalan'ın ikili oynadığını, hem hükümetle hem de Kandil ile bağlarını koparmak istemediğini söyledi. Öcalan'ın açıklamalarının tam bir manyağın açıklamaları olduğunu belirten Güçlü, "Hükümet ile Öcalan başka şey söylüyor. Hükümet silah bıraktıracağız diyor. Öcalan bütün Türkiye'yi ben düzenleyeceğim diyor. Kendini Ortadoğu lideri olarak görüyor.

 "İKİNCİ OSLO SÜRECİ"

 Sürecin Oslo'dan beter hale gelmeye başladığını ifade eden Güçlü, tutanakların sızmasının ikinci Oslo süreci olduğunu belirtti. Demokratik bir ülkede tutanakları BDP sızdırmış olsa bile MİT müsteşarının istifa etmesi gerektiğini savunan Güçlü, yaşanılanların MİT içinde hala böcekler değil canlı böcekler olduğunu gösterdiğini kaydetti. Bu canlı böceklerin aktarım yaptığını anlatan Güçlü, bu nedenle istifa etmesi gerektiğini söyledi.

 Hükümetin söyledikleriyle Öcalan'ın söylediklerinin ilgisi olmadığının altını çizen Güçlü, Öcalan ile Kandil arasında ciddi problem olduğuna dikkat çekti. Yapılanların sürece son vermek anlamında olduğunu belirten Güçlü, bunun bir provakasyon olduğunun açıkça görüldüğünü vurguladı.