Kürşat Tüzmen'e dava şoku
CHP İstanbul Milletvekili Aydın Ayaydın ve oğlu Gökhan Ayaydın'ın şikayeti üzerine eski Devlet Bakanı Kürşad Tüzmen hakkında 'hakaret ve tehdit' iddiasıyla dava açıldı.
Aydın Ayaydın ve oğlu Gökhan Ayaydın, Tüzmen ile bir düğünde yaşadıkları kavga sonrasında Ankara Cumhuriyet Başsavcılığı'na suç duyurusunda bulunmuştu. Ankara Cumhuriyet Başsavcılığı, şüpheli sıfatıyla Tüzmen'in ifadesini almış, baba ve oğul Ayaydın'ın ikamet yerleri İstanbul olduğu için şikayet dosyasını yetkisizlik nedeniyle İstanbul'a göndermişti.

İstanbul Beykoz Cumhuriyet Savcılığı yaptığı soruşturma sonucunda ise 8 Haziran 2012'de Gökhan Ayaydın ile Tüzmen arasında bir düğün töreninde meydana gelen kavga sonrasında; Tüzmen'in basın yoluyla Gökhan Ayaydın'a hakaret ve tehdit ettiği için 2'şer yıl; ayrıca bunu birden fazla işlediği için de bu cezanın artırılmasını istedi.

Savcılık, Tüzmen'in ayrıca Aydın Ayaydın'a karşı da basın yoluyla hakaret ve tehdit suçunu birden fazla tekrar etmesi nedeniyle de 7 yıla kadar hapisle cezalandırılmasını talep etti.