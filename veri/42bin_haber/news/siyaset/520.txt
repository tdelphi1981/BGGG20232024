Günay'dan 'revizyon' açıklaması
Değiştirilecek bakanlar arasında ismi olduğu iddia edilen Kültür ve Turizm Bakanı Ertuğrul Günay'dan ilk açıklama 
 Başbakan Erdoğan, Senegal dönüşü uçakta kabine revizyonu konusunda ''Her an her şey olabilir'' dedi. Ankara'da kulisler hareketlendi. Değiştirilecek bakanlar arasında Kültür ve Turizm Bakanı Ertuğrul Günay'ın da olduğu iddia edildi. Bakan Günay, gazetecilerin konuyla ilgili sorusuna ''Sayın Başbakan kiminle çalışmak isterse kendi takdiridir'' yanıtını verdi.
 
 Bugün Ankara'dan Karayolu ile Amasya'nın Merzifon İlçesi'ne gelen Kültür ve Turizm Bakanı Ertuğrul Günay, burada Akif Gülle Kültür Merkezi'nin açılışını yaptı. Beraberinde Amasya Valisi Abdil Celil Öz, daire müdürleri ve bürokratlarla birlikte açılışı yapıp kültür merkezini inceleyen Bakan Günay, gazetecilerin gündeme ilişkin sorularını da yanıtladı.
 
 Bir gazetecinin Başbakan Erdoğan'ın kabine değişikliği ile ilgili "Her an her şey olabilir" sözünün kendisine hatırlatılması üzerine Bakan Günay, "Hiçbir görev kimsenin mülkü değil. Nihayet millet adına bu görevleri yapıyoruz. Sayın Başbakan kiminle çalışmak isterse kendi takdirleridir. Ne zaman değişiklik isterse o zaman sayın Cumhurbaşkanıyla mutabakatla bunu gerçekleştirebilir. Biz bize emanet edildiği müddetçe emaneti başımızın üzerinde taşımaya çalışıyoruz. Bizim işimiz budur. Bu soruların muhattabı biz değiliz" dedi.
 
 DHA