'Başbakanımızın izinden geliyoruz' dedi, deveden düştü!
 
 Muğla'nın  Fethiye İlçesi’nde bu yıl 3’üncüsü yapılan Karaçulha Deve Güreşleri’nde katılımcıları selamlamak isteyen Karaçulha Belde Belediye Başkanı Ak Partili Yusuf Çaylı, deveden düştü. Tedavisinin ardından Başbakan Recep Tayyip Erdoğan’ın da attan düştüğünü hatırlatan Yusuf Çaylı, "Başbakanımızın izinden gidiyoruz" dedi. 
 Fethiye’nin Karaçulha Beldesi Eski Hal Meydanı’nda okul inşaatı yararına yapılan Karaçulha Deve Güreşleri, talihsiz bir kazaya sahne oldu. 80 devenin katıldığı güreşleri düzenleyen Karaçulha Belediye Başkanı Yusuf Çaylı, güreş ağası seçimlerinin ardından deveye binerek katılımcıları selamlamak istedi. 
 
 Yusuf Çaylı çöktürülen ’Pala Remzi’ adlı güreş devesinin üzerine oturup sıkıca tutundu. Bir süre yerde oturan deve, sahibinin talimatıyla kalkmaya başladı. Önce arka ayaklarının üzerine kalkan devenin üzerinde tutunamayan Yusuf Çaylı, takla atarak kum zemine düştü. Çevredekilerin yardımıyla ayağa kalkabilen Çaylı’ya, 112 Acil Servis ekipleri müdahale etti.
 
 EŞİ GÖZYAŞLARINA BOĞULDU
 
 15 bin TL ödeyerek Karaçulha Güreş Ağası olan Yusuf Çaylı’nın eşi Şerife Çaylı, eşinin deveden düşmesi üzerine gözyaşlarını tutamadı. Çaylı, eşinin boynuna sarılarak ağladı ve sağlık durumu hakkında bilgi almaya çalıştı.
 
 Kaza sonrası ayağa kalkan Yusuf Çaylı, mikrofonu alarak katılımcılara seslendi. Sağlık durumunun iyi olduğunu aktaran Çaylı, çocukluğundan beri deveye bindiğini belirterek, Başbakan Erdoğan’ın da attan düştüğünü hatırlattı. Yusuf Çaylı şöyle konuştu:
 
 "Halkım için her şeyi yapan bir belediye başkanıyım. Bizim geleneğimizde deveye binmek, ata binmek var. Geçmiş yıllarda başbakanımız da ata bindi, düştü. Biz bunların izinden yürüyen bir belediye başkanıyız. İşte bir bayanın da durumunu görüyorsunuz. Canını attı, beyinin yanına. Her hanım böyle yapmaz. Ben bu yüzden onu yanımdan ayırmıyorum."
 
 Konuşmasının ardından davul zurna eşliğinde meydana çıkan Yusuf Çaylı, eşiyle birlikte oynadı. Seyirciler Çaylı’nın oyununu alkış ve tezahüratla izledi.
 
 Ergün TOS, DHA