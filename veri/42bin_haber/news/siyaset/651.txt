İmralı'daki imkanlar Almanya'da yok
Avrupa Konseyi Parlamenterler Meclisi (AKPM) Raportörü olarak Köln Hapishanesi'nde incelemelerde bulunan AK Parti Kayseri Milletvekili Pelin Gündeş Bakır, Türkiye'deki hapishanelerin Almanya'ya göre daha iyi şartlara sahip olduğunu, hazırlayacağı raporda Almanya'nın hapishane sistemini ilerletmesi gerektiği yönünde tavsiyede bulunacağını söyledi. Bakır, Abdullah Öcalan'ın İmralı'daki imkanlarının önemli bölümünün Köln Hapishanesi'nde bulunmadığına da dikkati çekti.
AK Parti Kayseri Milletvekili Pelin Gündeş Bakır, TBMM'de düzenlediği basın toplantısında, Avrupa Konseyi Parlamenterler Meclisi (AKPM) raportörü olarak Köln Hapishanesi'ne gerçekleştirdiği ziyaret ile ilgili açıklamalarda bulundu. Burada Türk mahkumlar ile görüştüğünü ve hücrelere girebildiğini anlatan Bakır, Türk mahkumlarının yüzde 80'inin uyuşturucu sorunu olduğuna dikkat çekti. Fiziki koşullardaki sıkıntıları da belirten Bakır, "Toplam 8 metrekare odalarda klozetler yataklarla yan yana. Arada da hiçbir paravan yok. Mahkumlar haftada sadece iki kez sabah 06.00'da duş alabiliyor. Türk mahkumların ayda bir kez cuma namazına gitmesine izin veriliyor." dedi. 

Söz konusu olumsuzlukların hapishane yetkilileri ve konsolosluk görevlileri ile de paylaşıldığını ve bazılarının çözümü konusunda adımlar atılabileceğini aktardı. Bakır'a konuşmasının ardından, Almanya'daki hapishane şartları ile Türkiye'deki hapishaneler kıyaslandığında nasıl bir tablo ortaya çıktığı soruldu. Göçmenlerin Entegrasyonu Raporuna raportör seçilmesi dolayısı ile Almanya'da böyle bir ziyareti gerçekleştirdiğini ifade eden Bakır, "Öcalan'ın hapishane şartları ile ilgili gündemde bir konu var. İmralı'nın fotoğrafları basın ve televizyonlara yansıdı. Gördüğüm resimlerle videolarla kendi gözümle gördüğüm Almanya'daki hapishaneleri mukayese edebilirim. Şunu söyleyeyim: Almanya'daki hapishanelerdeki hücreler oldukça karanlıktı. Ama resimden gördüğüm kadarıyla Öcalan'ın hapishanesi son derece aydınlık ve mobilyalar açısından karşılaştırdığımda Almanya'daki hücrelerdeki mobilyalar çok düşük kaliteli idi. Oysa Öcalan'ın kaldığı hücredeki yataklar, masalar gayet güzel, kaliteli mobilyalar olduğunu görüyoruz. Odasında televizyon ve radyo olduğunu duyuyoruz. Tuvaletin odasının içinde olmadığını biliyoruz. Bu çok önemli bir nimet. Çünkü Almanya'da açık tuvalete birbirlerinin yanında gitmek zorunda bırakılıyor mahkumlar. Oysa ki Öcalan'ın kendi özel odası var, ayrıca dışarıda bir banyosu var. Bu çok önemli. Yemekler konusunda şikayeti olmadığın duyuyoruz. Bu da önemli. Banyo yapmak konusunda bir sınırlama getirilmediğini görüyoruz." diye konuştu. 
 Türkiye'de mahremiyete önem verildiğini aktaran Bakır, şöyle devam etti: "Almanya'ya baktığımızda haftada iki defa sabah altı da duş hakkı ne demektir. Kendimizi mahkumun yerine koyalım. Hakikaten zor bir şey Başkasının yanında tuvalete gitmek zorunda bırakılmak. Bir an için o mahkumun yerine kendimizi koyalım. Yani Öcalan'ın böyle bir sorunu olduğunu düşünmüyorum, basına yansırdı, görmedik. Türk hapishanelerinde de böyle bir sorun olmadığını görüyoruz. Tuvaletlerin, banyoların dışarıda olduğunu biliyoruz. Mahremiyete önem verildiğini biliyoruz. Dolayısı ile hapishane sistemini Almanya'nın ilerletmesi daha geliştirmesi konusunda kendi raporumda tavsiye kararı yazacağım."
 Öte yandan Bakır, Almanya'daki incelemeleri sırasında koruyucu aile olarak Alman ailelerin yanına verilen Türk çocuklarının sayısını öğrenmek istediğini ancak kendisine bu yönde bir istatistik bulunmadığı bilgisi verildiğini aktardı.