Valilere Nevruz için hassas genelge
İÇİŞLERİ Bakanı Muammer Güler, Nevruz ile ilgili bütün önlemlerin tamamlandığını belirterek, valiliklere hassas olunması konusunda genelge gönderildiğini bildirdi.

 Meclis’te gazetecilerin sorularını yanıtlayan Güler, 17 Mart’- tan 21 Mart’a kadar değişik illerde yapılacak kutlamalara ilişkin başvuruların valiliklere yapıldığını hatırlattı. Güler, “Önceki yıllarda meydana gelen olumsuzlukları mümkün olduğu kadar engellemeye çalışarak ama doğacak olumsuzlukları tespit ederek adli makamlara intikal ettirecek bir düzenleme yapıyoruz” diye konuştu. 
Büyük illerde yoğun önlem 
“Hassas olunan iller var mı?” sorusuna Güler, “İşin her zaman hassasiyeti var. Büyük illerde, olayların geçmişte yaşandığı yerlerde hassasiyetler var. Valiliklere genelge gönderildi. Bu konuda hassas olun, tedbirlerinizi gözden geçirin, bir olumsuzluğa meydan vermeyin tarzında” cevabı verdi. 
Bakan Güler ayrıca Genel Kurul’da PKK’nın kaçırdığı kamu görevlilerini teslim almak üzere Hükümet tarafından bir heyetin teşkilinin söz konusu olmadığını ifade etti. 
BDP’DEN İKİ BİN KİŞİYE DAVETİYE 
BDP, silahların susacağı gün olarak işaret edilen 21 Mart’ta Diyarbakır’da yapılacak ‘final’ kutlaması için uzun bir davetiye listesi hazırladı. Bin 952 kişilik listede Mesut Barzani’den, Müslim Salih’e çok sayıda Kürt liderin ismi bulunuyor. Avrupa Parlamentosu ve Sosyalist Enternasyonal üyeleri ile CHP lideri Kılıçdaroğlu da listede.