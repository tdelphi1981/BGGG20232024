'Sosyal medyada şahsınızı eleştirmek suç mu?'
CHP'li Tanrıkulu'dan Başbakan'a sosyal medya eleştirisi.
 CHP Genel Başkan Yardımcısı Tanrıkulu, Başbakan Erdoğan’a “Sosyal medyada şahsınızı veya Bakanlar Kurulu üyelerini eleştirmek hangi kanuna göre suç sayılmaktadır” diye sorarak, bu sebeple hakkında işlem yapılan kişi sayısı ve nedenleri hakkında da bilgi istedi.
 Tanrıkulu, Başbakan Recep Tayyip Erdoğan tarafından yazılı olarak yanıtlaması istemiyle TBMM Başkanlığı’na soru önergesi verdi. Önergesinde, sosyal medyada Başbakan’a, Bakanlar Kurulu ve Ak Parti’ye yönelik eleştirilerde bulunanların emniyet güçleri tarafından gözaltına alındıkları ve baskı ile karşılaştıkları iddialarını gündeme getiren Tanrıkulu, son olarak CHP Adana İl Gençlik Kolları Başkan Yardımcısı Gökay Bölge’nin twitterdan Başbakan’ı ve İçişleri Bakanı’nı eleştirdiği için şikayet edildiği gerekçesiyle gözaltına alındığını belirtti.
 Tanrıkulu Başbakan’a, “Sosyal medyada şahsınızı veya Bakanlar Kurulu üyelerini eleştirmek hangi kanuna göre suç sayılmaktadır? 61. Hükümetin göreve başladığı tarihten bu yana şahsınıza ya da Bakanlar Kurulu üyelerine sosyal medyada eleştiren kaç kişi hakkında hangi nedenlerle işlemler yapılmıştır? Bu kişiler arasında mahkemeler tarafından cezalandırılan kişiler var mıdır? Sayıları kaçtır?
 Sosyal medyanın takibi hangi kuruluş tarafından ve hangi kriterlere göre yapılmaktadır?
 Diğer siyasi partilerin genel başkanlarına veya partilerin kurumsal kimliklerine eleştiriler yapanlar hakkında da işlem yapılmakta mıdır? Diğer siyasi partilere eleştiri yaptıkları için hakkında işlem yapılan kaç kişi bulunmaktadır?” diye sordu.
 ANKA
  