'Başbakan'ın ikna edilmesi lazım'
Kılıçdaroğlu: "Başbakan'ın, gazetecilerin yıpranma hakkı için ikna edilmesi lazım."
 CHP Genel Başkanı Kemal Kılıçdaroğlu, gazetecilerin yıpranma hakkı konusunda yeniden bir girişimde bulunabileceğini söyledi. Bu konuya, AK Parti içinde de sıcak bakan milletvekilleri bulunduğunu dile getiren Kılıçdaroğlu, "Ama istemeyen bir kişi var. Onun ikna edilmesi lazım. Hangi koşullarda olursa olsun, Başbakan'la ilk karşılaştığımızda bu konuyu  sorabilirim." dedi.
 CHP Genel Başkanı Kemal Kılıçdaroğlu, CHP muhabirleriyle bir araya geldi. Basın ve propagandadan sorumlu Genel Başkan Yardımcısı Gürsel Tekin, CHP grup başkanvekilleri Emine Ülker Tarhan, Akif Hamzaçebi ve Muharrem İnce de görüşmede hazır bulundu. Gazetecilerin yıpranma hakkı konusunda yeniden bir girişimde bulunabileceğini dile getiren Kılıçdaroğlu, Başbakan'a, "Gelin hep beraber gazetecilerin yıpranma hakkını iade edelim." diye söyleyebileceğini ifade etti.
 Kılıçdaroğlu, 2008 yılında kaldırılan yıpranma hakkı konusunda, CHP olarak her zaman, gazetecilerin yıpranma hakkına sahip olması gerektiğini savunduklarını anlattı. Kılıçdaroğlu, "Bizim gönlümüzden geçen, gazetecilere yıpranma hakkının verilmesi. Yıpranma hakkı mutlaka verilecektir, neden? Çünkü sizin çalışma koşullarınızı görmemek için aslında kör olmak gerekli." diye konuştu. Partilerinin konuya ilişkin kanun teklifi olduğunu ifade eden Kılıçdaroğlu, bundan sonra da ellerinden gelen gayreti göstereceklerini vurguladı.
 "DÖRDÜNCÜ YARGI PAKETİYLE TUTUKLU GAZETECİ SAYISININ DAHA DA ARTMASINDAN ENDİŞELİYİM"
 Suriye'den kurtulan gazeteci Cüneyt Ünal olayında, meslektaşlarının tutumundan dolayı duyduğu memnuniyeti dile getiren Kılıçdaroğlu, "Medya, bu olayı insani bir şekilde verdi, bundan son derece mutluyum." ifadelerini kullandı.
 Kendisinin, 1971 muhtırası ve 1980 askeri darbe dönemlerini de yaşadığını anlatan Kılıçdaroğlu, ancak hiçbir dönemde bugün olduğu kadar medya üzerinde baskı uygulanmadığını söyledi. Türkiye'de medyanın gördüğü baskıyı yurt dışında çok rahat anlattıklarını ama asıl sıkıntılarının yurt içinde bunu anlatamamak olduğunu dile getiren Kılıçdaroğlu, "Türkiye'de basının en fazla baskı gördüğü dönemi yaşıyoruz. Her yargı paketinden sonra tutuklu gazeteci sayısı arttı. Dördüncü Yargı Paketi'yle ilgili de benim endişem, tutuklu gazeteci sayısının daha da artması." şeklinde konuştu.
 Suriye'de esir tutulan diğer gazetecilerin de serbest bırakılması için girişimlerinin devam ettiğini belirten Kılıçdaroğlu, cezaevleriyle ilgili hazırladıkları raporu yakında kamuoyu ile paylaşacaklarını, bu konuda basının destek vermesini istedi.
 CİHAN
  