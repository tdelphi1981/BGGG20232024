Erdoğan: 'Kuzey Suriye' gibi bir oluşuma müsaade etmeyiz
BAŞBAKAN Recep Tayyip Erdoğan, risk alınmadığı sürece sonuç almanın mümkün olmadığını bildirirken, "İmralı Süreci' diye bir şey olmaz, 'Çözüm Süreci' olur" dedi. Erdoğan, Habur ile yarım kalan süreçte teröristlerin bazılarını Avrupa başkentlerine gönderme gibi formülleri olduğu hatırlatılınca "Şu anda hepsi geçerli tabii. Bizim için şu anda birinci derecede Kandil'dekiler, Türkiye'dekiler. Türkiye'deki teröristler sınırdan ikinci bir ülkeye gittiği anda bu süreç fiilen başlamış demektir" dedi.
Başbakan Erdoğan, Suriye'nin kuzey kesiminde 'Kuzey Irak' benzeri bir oluşuma Türkiye'nin izin vermeyeceğini açıklarken, "Irak'ta yaşanan sıkıntının da biz yaşanmasını istemiyoruz. Biz, Kuzey Suriye gibi bir oluşuma Türkiye olarak müsaade edemeyiz. O bize farklı yetkiler, farklı haklar verir" diye konuştu.

Birleşik Arap Emirlikleri'ndeki 2'nci Şarjah Hükümeti İletişim Forumu'na katılan Başbakan Recep Tayyip Erdoğan, Türkiye'ye dönerken uçakta Doğan Haber Ajansı Genel Müdürü Uğur Cebeci, TRT Genel Müdürü İbrahim Şahin, Anadolu Ajansı Genel Müdürü Kemal Öztürk, İhlas Haber Ajansı Genel Müdür Yardımcısı İsmail Ballı, Cihan Haber Ajansı Genel Müdürü Abdulhamit Bilici'ye güncel konularla ilgili görüşlerini açıkladı.

"SİYASET ETMEK, RİSK ALMAKTIR"

Başbakan Recep Tayyip Erdoğan, Cumartesi günü İmralı'ya ikinci heyetin gittiğini, kendisinin risk alarak, "Gerekirse zehir içerim" dediğini hatırlatan gazetecilerin, "Gidişatı nasıl görüyorsunuz?" sorusuna şu yanıtı verdi.

"Siyaset etmek risk almaktır. Hatta daha ileri gideyim, yaşamın kendisi risktir. Bu riski almadığımız sürece de neticeye varmamız mümkün değil. Bizim aldığımız riski toplumun diğer etkin katmanları biraz paylaşacak olursa ki medya burada çok önemli o zaman mesafe almamız daha da hızlanacaktır. İstihbarattaki arkadaşlarımdan, bilgileri almış değilim, bilgileri alacağım. Sadece BDP'den gidenlerin yapmış olduğu açıklamalar bana geldi. Ben o açıklamaları kale alarak değerlendirirsem bu yanlış olur."

'İMRALI SÜRECİ' DİYE BİR ŞEY OLMAZ"

Erdoğan, terörün durulması için yapılan çalışmalara ilişkin sürece ilişkin 'çözüm süreci', İmralı süreci' gibi kavramlar kullanıldığını hatırlatması ve "Sizin tam olarak kullandığınız kavram nedir? Kamuoyu desteğiyle ilgili net bilgiler nedir? 'Batı'daki Kürtler sürece daha fazla itiraz ediyorlar, Doğu'dakiler süreci destekliyor' deniliyor. Siz katılıyor musunuz?" sorusuna şu yanıtı verdi:

"İmralı Süreci' diye bir şey olmaz, 'Çözüm Süreci' olur. Bizim, benim aldığım brifingde Batı'da böyle ciddi bir sıkıntı veya itirazın olduğuna dair bir şey yok. Akil adamlar içerisinde Batı'ya yaşayan Kürtler'den, onun içinde yer alanlar veya yer almak isteyenler var. Onlarda da çok ciddi şekilde karşı çıkan olmadı, farklı bazı tavırlar olabilirse onu bilemem. Çünkü her zaman oluyor. Bizim 'beyaz' dediğimize herkes 'beyaz' demiyor, ama maalesef bazıları kendi karakteristik yapısıdır. Bakıyor çözüme giriyor, çözülmemesi için ellerinden ne geliyorsa onu yapıyor. Ben geçen hafta Mardin'deydim. Mardin'de herkes harmandır. Midyat Arap'tır, Kızıltepe tamamıyla Kürt'tür. Kızıltepe konuşmamda asgari 20 bin kişi vardı, coşku, heyecan doruk noktadaydı. Midyat, hamdolsun... Orada da 10-15 bin kişi vardı, Mardin gayet iyiydi. Bütün bunlar gösteriyor ki herkes 'çözüm sürecinin içerisinde ben ne yapabilirim' diyor. Böyle bir süreç devam ediyor."

"TERÖRİSTLER GİTTİĞİ ANDA SÜREÇ FİİLEN BAŞLAR"

Başbakan Erdoğan, "Habur ile yarım kalan süreçte teröristlerin bazılarını Avrupa başkentlerine gönderme gibi formüller vardı. Dağdaki kadroyu eritme anlamında o dönemdeki çözüm formülleri halen geçerli mi? Başka bir yaklaşım var mı?" sorusuna şu yanıtı verdi:

"Şu anda hepsi geçerli tabi. Bizim için şu anda birinci derecede Kandil'dekiler, Türkiye'dekiler. Türkiye'deki teröristler sınırdan ikinci bir ülkeye gittiği anda bu süreç fiilen başlamış demektir. Ondan sonra Mahmur Kampı var, bu BM ile görüşülerek halledilmesi gereken bir süreçtir. Çünkü orası adeta kuluçka merkezi gibi, bir diğer tarafta tabi Kandil var. Bunlar da bizim Kuzey Irak yerel yönetimi ile çözmemiz gereken bir konu. Bunların hepsi Türkiye'dekilerin, ülkemizi terk etmesinden sonra atılacak adımlardır. Biz ne diyoruz? 'Geçmişte düşülen yanlışlara tekrar düşülmesin'. Gerekli olan tedbirleri biz alırız."

"SURİYE KONUSU BÖYLE GİTMEYECEKTİR"

Başbakan Erdoğan İslam İşbirliği Teşkilatı'nın tam hakkıyla Suriye konusunda tepki vermediği yolundaki iddialar hatırlatılması ve ne düşündüğü sorulunca şunları söyledi:

"İslam İşbirliği Teşkilatı'nın da Arap Ligi'nin de eleştirilmeye layık olduğunu söyleyebilirim. Ne Arap Ligi ne de İslam İşbirliği Teşkilatı Suriye konusunda şu ana kadar ciddi bir tavır, yük almamıştır. Yük ağırlıklı olarak Türkiye ve Katar'ın üzerindedir. Biz, diğer ülkelerden de destekler bekliyoruz. Türkiye'nin şu ana kadar harcadığı para 600 milyon doları aştı. Suudi Arabistan'ın lojistik destek için 50 milyon dolar gibi bir yardımı ve bazı ülkelerden gelen toplamda 30 Milyon Dolar gibi İnsani yardım insanı yardım söz konusu. Maalesef ağırlıklı olarak yük bizim ve Katar üzerinden gidiyor. Libya'da BM Güvenlik Konseyi ani bir karar aldı. Kararın belki içeriği farklıydı ama onu Fransa kendi arzu ettiği gibi kullandı, adımı attı. Adımı attıktan sonra diğerlerinin de geriye dönmesi söz konusu olmadı. Diğerleri de peşine takıldı. Zaten orada Kaddafi adeta ciddi bir vurgun yedi. Kendisini toparlaması zaten mümkün değildi, nitekim de toparlayamadı. Suriye konusu böyle gitmeyecektir. Ben, bunun çok daha fazla uzayacağı kanaatinde değilim. Artık son dönemece giriliyor gibi geliyor bana. Son dönemece girerken de buranın en önemli tavrı muhalif güçlerin ortaya koyduğu tavırdır. Çok şehit verdiler, 60 bini aştı, ama yılmadan, usanmadan bütün imkansızlıklara rağmen Şam'a girmiş vaziyetteler. Demek ki olayın bir de Güney durumu olduğu anda bu iş farklı bir şekilde gelişir."

Başbakan Erdoğan, Suriye'nin bölünmesi, iç savaşın uzaması gibi çok sayıda senaryoların bulunduğunun hatırlatılmasü üzerine, Türkiye başta olmak üzere Suudi Arabistan, Ürdün, Mısır'ın Suriye'nin bölünmesinden yana olmadığını, böyle bir şeye de fırsat vermeyeceklerini vurguladı. Başbakan Erdoğan, sözlerini şöyle sürdürdü:

"SURİYE'NİN KUZEYİNDEKİ OLUŞUM BÜTÜNLÜĞÜ BOZAR"

"Suriye'nin bütünlüğü bizim için çok çok önemli. Irak'ta yaşanan sıkıntının da biz yaşanmasını istemiyoruz. Biz, Kuzey Suriye gibi bir oluşuma Türkiye olarak müsaade edemeyiz. O bize farklı yetkiler, farklı haklar verir. Kimsenin de böyle bir şeye müsaade etmemesi lazım. Irak'takini 'bölünme' olarak kabul etmiyorlar, 'eyalet sistemine geçiştir' diyorlar. Eyalet sistemine geçişse Süleymaniye için Kerkük veya Musul için aynı sistemi niçin düşünmüyorsun? Biz, Kerkük için diyoruz ki 'oraya özel statü tanıyalım, aynı şeyi Musul'da, Süleymaniye'de yapalım'. Ama bunların hiçbirine yanaşmıyorlar. Er ya da geç o da olacak, oradaki yapı oraya gidecek. Kuzey Irak'ta olduktan sonra orada da olmasına mani bir hal yok. Suriye'nin kuzeyde, ne otonom, ne legal, ne illegal bir oluşum bütünlüğü bozar. Biz bütünlüğü bozan herhangi bir oluşuma müsaade edemeyiz. O olduğu zaman farklı bir sıkıntı meydana gelir. Bizim, Kuzey Irak'taki sınırımızla burayı birbirine karıştırdığımız zaman burası 1'e 3. Tamamı PYD'nin sınırı değil, ama bunların içinde Arapların egemen olduğu bölge var, Türkmenlerin egemen olduğu bölge var. Kürtlerin içerisinde PYD yapısında olan da var, olmayan da var. Böyle bir yapı var, yeknesaklık yok. Orada çok ciddi sıkıntılar meydana geliyor."

Başbakan Erdoğan, İran'ın Suriye konusunda başından bu yana net tavır yerine ikircikli bir tavıra sahip olduğunu ifade ederken, "Bizim dünyada İran'a yönelik bu kadar olumlu yaklaşımlarımız, herkesi karşımıza alarak takındığımız tavırlara karşı İran'ın bu kadar Müslüman'ın öldürülmesine seyirci kalması, müsaade etmesi bir defa asla yenilip yutulacak iş değil. Bu çok üzüntü vericidir. Şimdi Golan ile ilgili farklı şeyler konuşuluyor, orada İsrail'in sondaj çalışmalarından bahsediliyor, 'su arama olabilir, petrol arama olabilir' deniliyor. İsrail burada savaşın bitmesini ister mi? İstemez. Niye? Şu anda kendi içinde meşgul olsun ki o da orada kuzu kuzu işini bitirsin. Temenni ederiz ki inşallah çok kısa bir süre içerisinde Suriye'deki bu süreç sona ersin" dedi.

PKK VE UYUŞTURUCU

Başbakan Erdoğan, PKK'nın dünya çapında eroin imalathaneleri olduğu, uyuşturucu ticareti yaptığı yolunda iddialar olduğu hatırlatılınca, uyuşturucu ile mücadeleye büyük önem verdiklerini, teknik istihbarattan, insanı istihbarat varıncaya kadar her alanda çalışmaları sürdürdüklerini vurguladı. Başbakan Erdoğan, şöyle konuştu:


"Uluslararası bazda bunların bu işin satışını yaptığı istihbaratı var da oralarda eroin imalatı gibi bir şeyin olduğunu noktasında böyle bir şey yok. Belki küçük çapta bu tür şeyler yapıyor olabilirler, bana gelen istihbaratın içinde doğrusu bu tür bir şey şu ana kadar yok. Yaktığımız yerler var, esrarla ilgili kenevirler falan. Bu tür uygulamalar pek yapılmamıştı, ama şimdi bu dönemde bunları yaptık ve bundan sonra da yine kontrolü şekilde nerede benzer şeyler olursa bunları kesinlikle yakarak yok edeceğiz, buna fırsat vermemiz mümkün değil. Emniyet tarihinde de bu denli esrar, eroin yakalandığı vaki değil. En çok bu dönemlerde bunlar yakalanıyor, bunların da ciddi manada kaynakları kuruyor. Fakat hepsinden öte bir durum var, şu anda Batı'da oluşturdukları yardım kampanyalarında ne yazık ki oradaki birçok Kürt esnaf kardeşlerimiz korku belasıyla farklı şekilde bunlara parasal destek veriyor. Bu parasal desteklerden az para elde etmiyorlar. Yurt içinde de bakıyorsunuz Hakkari'de esnafı vergiye tabi tutmuş. HPG denilen bunların yan kuruluşu var, geliyor makbuz kesiyor. Geçenlerde bizim büyük iş adamlarımızdan bir tanesinin araçlarını, iş makinalarını yaktılar. Yaktıktan sonra bir kağıt bıraktılar. 'Senin burada yaptığın işi biliyoruz. Her ne kadar 400-450 tane Kürt vatandaşımızı çalıştırıyorsan da sen Türkiye Cumhuriyeti'ne vergi veriyorsun, bize ise vergi vermiyorsun. Bize vergi vermediğin sürece makul bir insan değilsin. Ödeyeceksin, ödemediğin takdirde gereğini yapacağız'. Bu adamın yatırımı 600 milyon dolarlık yatırım, Çinlilerle ortaklaşa yaptıkları bir yatırım. Bunların böyle bir derdi yok."

"YENİ YÖK YASASI ÜZERİNDE ÇALIŞMA YAPACAĞIZ"

Başbakan Erdoğan, Yeni YÖK Yasası'nda yönetimsel soruları da çözecek bir takım değişiklikler düşünüp-düşünmediklerine ilişkin soru üzerine Milli Eğitim Bakanlığı'nın bu konu üzerinde çalıştığını, daha sonra kendilerine geleceğini ifade bu aşamadan sonra ekibi ile üzerinde çalışacaklarını anlattı. Başbakan Recep Tayyip Erdoğan, şöyle dedi:

"Bize geldikten sonra ekibimle onun üzerinde çalışma yapacağız. Biz, şimdi hem dünya ile entegre olalım diyoruz. Dünya ile entegre olacaksak Batı ne tür bir üniversite anlayışıyla çalışıyor, bunu görmemiz lazım. Allah rahmet etsin Sabancı ziyaretime gelmişti, benim de ilk dönemimdi. 'Başbakanım 250 milyon dolar yatıracağım, rektörünü ben atayamayacağım, böyle bir şey olur mu?' dedi. Şimdi ben bunu tartışamam doğru. Buranın patronu benim, ama ben rektörünü atayamayacağım. Sonra rektörle mi okulu yöneteceğim. Amerika'da okulların, üniversitelerin yönetimini rektörler yapmaz, rektör akademik işlerle uğraşır. Yönetim başka bir şey, bu başka bir şey. Bunların hep gözden geçmesi lazım. Rektör bunlarla niye uğraşsın, rektör gitsin akademik işlerle uğraşsın.'

Başbakan Recep Tayyip Erdoğan, Suriyeli muhaliflerin ellerindeki bölgeleri yönetmek üzere 2 Mart'ta başbakanlarını seçmek için İstanbul'da toplanma kararı aldığı, cuma günü ABD Dışişleri Bakanı John Kerry geleceği hatırlatılması ve "Suriye'deki meselede bir değişiklik umudu var mı?" sorusuna şu yanıtı verdi:

"Kerry ile bu tür şeyleri görüşürüz, o ayrı mesele. Henüz ABD taşın altına elini koymadı ki neyi, nereye kadar konuşacağız o önemli. Şu anda bir şey söylemem mümkün değil. Suriye'de 2 yıl hemen hemen devriliyor, bu süre içerisinde henüz Amerika'nın net tavrı ortada yok. Kınıyor falan bu tür şeylere eyvallah, tamam' da biz Amerika'dan başka bir şey bekliyoruz. Rusya'nın ortaya koyduğu menfi tavır, Çin'in tavrı ortada. Bunlarla bizim görüştüğümüz kadar Amerika'nın da görüşmesi lazım, eğer bu işi çözmek istiyorsa onlarla masaya oturması lazım. BM Güvenlik Konseyi'nde ben daimi üye değilim ki onlar daimi üye. Daimi üyeler orada bir neticeye varamadıktan sonra dünyadaki bu kriz ülkesinin krizini nasıl çözeceğiz. BM bu işler için kurulmadı mı? Bu işler için kuruldu. Bu işlerin de kilit ülkeleri 5 tane ülke. 5 ülke üzerine düşeni henüz yapmadı."

Başbakan Recep Tayyip Erdoğan, Birleşik Arap Emirlikleri'ndeki 2'nci Şarjah Hükümeti İletişim Forumu'nun yapıldığı El Şarika Emirliği'nin küçük bir yer olduğunu, buna rağmen ellerindeki olarakların en güzel biçimde değerlendirildiğini anlattı. Başbakan Erdoğan, şöyle dedi:

"Aynı şey, yine burada ziyaret ettiğimiz emirliklerden biri olan Ajman için de geçerli. İmkanları az bir emirlik olmasına rağmen, çok iyi şeyler oluşturmayı başarmış. Buraya ilk defa Türkiye Cumhuriyeti'nden bir Başbakan geliyor, Ajman'a da öyle. Ayrılırken de onu söyledi. Bana söylediği şu: 'Buraları çok sık (kendi tabirimle kullanacağım) markaja almıyorsunuz. Gerekirse bu 7 eyaletin hepsinde ofisler kurmak suretiyle burayı sıkı takibe almanızda fayda var. Biz de şimdi oradaki konsolosumuza, 'Buraya ateşe atanana kadar buranın aynı zamanda ticaret ataşesisin" dedik."

İSTANBUL'A YAPILACAK 3'ÜNCÜ HAVALİMANI İÇİN 15 FİRMA

Başbakan Erdoğan, İstanbul'a yapılacak 3'üncü havalimanı için telaffuz edilen 150 milyon/yıl yolcu sayısının doğru olup- olmadığı, böyle bir projeyi sadece Devlet Hava Meydanları İşletmeleri'ne (DHMİ) mi bırakılacağı sorusu üzerine şöyle dedi:

"Açık, net söyleyeyim; 150 milyon diye bir şey söz konusu değil. Bu bakanımızın arazinin büyüklüğü sebebiyle, ihtiyaç duyulması halinde burası 150 milyona çıkabilecek düşüncesiyle söylediği bir şey. Bu işin ilk etabı 100 milyondur. Hepsini burayı yapacak olan firma alacak ve işletecektir. Dosya alma noktasında iş iyi gidiyor, 15 firma dosya aldı. Bunların içerisinde çok güçlü firmalar var, halen de almaya devam ediyorlar. DHM'yi çok da basite almayalım, yılların belli bir deneyimi var. 'Benim' diyen dünyadaki firmaların şu anda ne durumda oldukları, sefaletleri ortada. Bizde son dönemlerde havaalanlarının yapımında özel sektör devreye girmek suretiyle projeler ürettiler. Buralarda da böyle bir çalışma yapıldı ve bu çalışma üzerinden şu anda ihaleye çıkılıyor. Eğer bu çalışma elimizde olmamış olsa, biz burada zaten sağlıklı bir ihale yapamayız. Buradaki oteller falan bunların hepsi bu fiyatların içerisinde yer alacak, çevre düzenlemeleri yer alacak. Burada çok ciddi bir hafriyat olayı var, bu yaklaşık 1.5 milyar metre küp. Allah'tan yakın bölgelerden hafriyat taşınma şansı var. Eskiden bizim 2 bin 886 İhale Kanunu'nda 40 kilometre şartı konulurdu, onun üzerinden hesap yapılırdı. Şimdi burada 3 ile 5 kilometre gibi mesafelerden hafriyat yapılabilme imkanı süreci hızlandıracak. Bu bizim için iyi bir avantaj. Bu konuyla ilgili ben çok daha fazla beklemek istemiyorum. Eğer biz bir de mimari proje için yeni bir çalışmaya girecek olursak 1 yıldan önce böyle bir proje gelmez."

Başbakan Erdoğan, belediye başkanlığı döneminde sürekli Avam projeyle çıktığını' ifade ederken, "Avam projeyle çıkarak da çok büyük neticeler aldık hamdolsun. O günden bugüne 15 yıl geçmiştir, bizim o avam projelerle yaptığımız hiçbirinden en ufak şikayet gelmemiştir. Bütün mesele işi verdiğiniz grup bu işin hakkını veriyorsa size güzel bir eser ortaya koyar. Şu anda ihaleye çıkacak olan proje sıradan bir proje olmayacaktır, alternatifleriyle çıkacak. DHM'ye A'dan Z'ye değil, üniversitelerle çalışarak attığımız bir adımdır" dedi.

ÇAMLICA CAMİİ

Başbakan Recep Tayyip Erdoğan, Çamlıca Camii ile ilgili çok yazıldığını, çizildiğini ve konuşulduğunu, ihaleyi kazanan firmadaki mimar iki genç kızın, olaya olumlu bir yaklaşım getirdiğini kaydederek, şöyle devam etti:


"Nedir o? Biz Mimar Sinan Üniversitesi, Teknik Üniversite bunlarla görüştük. Sağ olsunlar rektörlerimiz yanlarında ilgili hocaları alıp gelmek suretiyle beraberce proje üzerinde düşüncelerini söylediler. 'Şurası uygundur, burası uygun değildir, şöyle olursa daha iyi olur'. Fakat o mimar kızlarımız, 'Ben burada söz söyletmem, bunun müellifiyim' asla böyle bir şey içerisine girmediler. Hepsi bir nezaket içerisinde 'hocam çok teşekkür ederiz, bu katıkları aynen yerine getireceğiz' dediler. Biz, kızlarımıza 15 gün süre verdik, 15 gün sonra kızlarımız maketiyle beraber o düzenlemeyi de yapmak suretiyle projeyi tadil ettiler, önümüze getirdiler. Ondan sonraki süreçte tekrar üniversiteyle irtibatımızı sürdürdük, tekrar görüştük, bazı tavsiyelerde bulundular. İş kemale erdi. Şimdi inşallah orada hafriyata başlıyoruz ve 2.5 yılda orayı tamamlayalım diyoruz."

OTOYOL İHALESİ İPTALİ

Başbakan Recep Tayyip Erdoğan, iptal edilen otoyollar ihalesi ile ilgili şu bilgileri verdi:

"Bu rakam beni tatmin etmedi. Ben bunun üzerine bir çalışma yaptırdım. Bu ihalenin olması gereken en üst rakam ne olabilir? Burada bunun iki katı bir rakam çıktı karşıma. Birisi 11-12 ise öbürü 8-9 civarında rakam çıktı. Peki en düşüğü ne olmalı? En düşüğü de 7 civarında çıktı. Arkadaşlar böyle çıktıktan sonra ben bunu verirsem vatana ihanet ederim, halkıma ihanet ederim. Şimdi ne yapacaksınız? Arkadaşlarımızla bir istişare yaptık, bu istişare neticesinde kesin değil ama büyük ihtimalle burayı halka açacağız. Halka arz ile bu işi çözelim istiyoruz ve arkadaşlarımızın ortak kanaati de bu istikamette netleşti. Bakanlar Kurulu'ndaki arkadaşlarımın da havası bu istikamette. İşletmeyi aynen devam ettireceğiz. Nasıl şu anda borsada, menkul kıymetlerde... Halk Bankası'nın şu anda yönetimi değiştirmedik, blok bir satışla birileri gelir alırsa o zaman yönetim değişir. Blok satış yok, halka arz var. Halka arzın içerisinde de mevcut yönetim bunu işletir. Yıl sonu karı nedir? 700-800 milyon TL, bu fiyatlara zamlar geldikçe bu trilyonlara varacak. Oralara vardığı zaman herkes yıl sonunda neyse onu alacağı gibi, zaten borsada kağıtlar sürekli el değiştirme şansına da sahip."

Başbakan Erdoğan, Almanya Başbakanı Angela Merkel'in AB sürecinde en azınden engel olmayacağını, Fransa'ya önümüzdeki dönem gideceğini ve konuları ele alacaklarını ekledi.