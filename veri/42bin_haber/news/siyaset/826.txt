Gürsel Tekin'den 'sürç-i lisan' temennisi
CHP'li Birgül Ayman Gülerin olay yaratan sözleri ile ilgili konuşan CHP Genel Başkan Yardımcısı Gürsel Tekin, Güler için "Umuyorum ki sürç-i lisan etmiştir" dedi.
CHP Adıyaman Milletvekili Salih Fıratın Ankara'da deprem etkisi yaratan istifa haberinin geldiği saatlerde RS FM canlı yayınına konuk olan Gürsel Tekin de tartışmaya dahil oldu.

CHP'li Birgül Ayman Güler, dün TBMM'de BDP'li Hasip Kaplan'a cevaben yaptığı konuşmada 'Kürt milliyetçiliğini bana ilericilik ve bağımsızcılık diye yutturamazsınız. Türk ulusuyla Kürt milliyetini eşit, eş değerde gördüremezsiniz. AKP ve BDP işbirliğinin yaptığı şey, tektir. Türkiye'de Kürt sorunu yoktur, Türkiye'de siz, sorunu Türk sorunu yaptınız. Bundan sonra biz savunmadayız, bundan sonra meşru müdafaa hakkı için saldırıdayız' demişti.

TEKİN: UMARIM GÜLER SÜRÇ-İ LİSAN ETMİŞTİR

Gürsel Tekin, geniş yankı bulan Birgül Ayman Güler'in sözleri için şu yorumda bulundu:

"Son dönemlerde Türkiyede alışık olmadığımız bir tarz var. İnsanlar çok kolay kendilerini ifade edemiyor. Her iki arkadaşımızın da söyledikleri kabul edilebilecek, CHPnin ilkelerine uyabilecek tavırlar değildir. Sonuç itibarıyla siyaset yapmaya gittiğiniz bir kulüpte bile önünüze kriterler konur, ona imza atarsınız. Partiye üye olurken de, partinin ilkelerini ve kurallarını bilerek katılan arkadaşlarınızın bu cümleleri sarf etmesi doğrusu kabul edilebilir değildir. Özellikle bilim insanı olan Birgül Hocanın insanları ayrıştırması CHP ilkelerine, insani ilkelere uyan bir tarz değildir. Umuyorum ki sürç-i lisan etmiştir."