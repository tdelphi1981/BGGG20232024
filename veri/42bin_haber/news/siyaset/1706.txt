Kılıçdaroğlu yeni CHPyi anlattı
CHP Genel Başkanı Kemal Kılıçdaroğlu, CHP Ankara İl Disiplin Kurulu toplantısında başkan ve üyelere yeni CHP'yi anlattı.
Kılıçdaroğlu, "Biz güzel bir aileyiz, büyük bir aileyiz. Sevgiyi biraz öteledik yeniden kazanmak durumunda olan ve iktidara yürüyen bir aileyiz." dedi. Sık sık yeni Cumhuriyet Halk Partisi dediği için zaman zaman bazı arkadaşlarının 'acaba eski CHP'yi bir tarafa mı bıraktık' diye alındığını hatırlatan Kılıçdaroğlu, "Olur mu öyle şey." diye duruma açıklık getirdi.

Kılıçdaroğlu yeni CHP'den daha çok yeni algıdan söz etmek istediğini belirterek, şunları ifade etti: "Birbirini seven, birbirine saygı duyan, yeniliğe açık, halkın içinde olan, gündelik sorunlarla ilgilenen, o sorunların çözümüne ilişkin kafa yoran, halka umut vaat eden bir anlayışı egemen kılmak için yeni Cumhuriyet Halk Partisi diyoruz. Yoksa elbette köklerimizden memnunuz. Mustafa Kemal Atatürk'ten başlayan ve Deniz Baykal'a kadar gelen o süreç içerisinde bütün parti liderlerimize saygı duyacağız, onların çabalarına, emeklerine saygı duyacağız."

 "TÜRKİYE'Yİ YÖNETMEK İSTİYORUZ"

 Türkiye'yi yönetmek istediklerini vurgulayan Kemal Kılıçdaroğlu, "Türkiye'yi kendi içinde barışık olan bir parti yönetebilir. Türkiye'yi kendi içinde birbirini seven, birbirini sayan insanların olduğu bir topluluk yönetebilir, bir parti yönetebilir. Parçalı, kendi içinde barışık olmayan bir yapı halka güven vermez. Güvenin birinci koşulu kendi içinde bütünlüğü olan bir parti görüntüsü vermektir. Birbirimizin açığını bulmaya odaklanmış bir çaba yerine, var olan hataları, eksiklikleri giderme yönünde çaba harcamamız lazım. Bunu gidereceğiz. Giderme yolunda da kararlıyım. Sevginin egemen kılınmasının, saygının egemen kılınmasının birinci yolu da budur." diye konuştu.

 "KÜRT SORUNUNUN ÇÖZÜLMESİNİ İSTİYORUZ"

 CHP lideri Kılıçdaroğlu, Türkiye'nin en temel sorunu olan Kürt sorununun çözülmesini istediklerini anlatarak, şunları dile getirdi: "Kim çözülmesini istemez. Sonunda ölenler bizim insanlarımız, kaybeden biziz sonunda. Biz bu sorunu hukuk içinde kalarak, aklı ve mantığı egemen kılarak çözmek istiyoruz. Biz yol haritamızı belirledik, o yol haritamızın ne kadar önemli olduğunu her geçen gün artık toplumda kabul etmeye başladı. Bu süreçte de son derece dikkatli bir üslup kullanmaya, dikkatli gitmeye hepimizin ihtiyacı var. Bunu götüreceğiz. Bu çerçevede yürüyeceğiz. Anayasa değişiklikleri konusunda da son derece dikkatli bir çaba harcıyoruz. CHP olarak daha demokratik, daha özgürlükçü, herkesi kucaklayan çağdaş bir anayasa talebimizi her zaman söyledik, yine de söylüyoruz. Zaman içinde göreceksiniz bütün taşlar oturacaktır ve Cumhuriyet Halk Partisi'nin akılcı, mantıklı tutumu parlamentoya da egemen olacaktır."

 Kılıçdaroğlu, CHP olarak bu ülkenin kuruluşunda harcı olan bir parti olduklarını hatırlattı. "Bizim sorumluluğumuz daha ağır, ülkenin birliğinden, bütünlüğünden yana politika izlemek zorundayız." diyen CHP lideri, "Bakınız, yüzlerce parti kuruldu. Hiç gitmez denen partiler gittiler yıkıldılar. Ne DYP, ne ANAP, ne DP kaldı. Ayakta tek bir parti var, o da CHP neden? İlkelerine, hedefine çağdaşlığı, insan haklarını, demokrasiyi koyduğu ve o ilkelerin peşinden gittiği, yeniliğe açık olduğu için." dedi.

 "DİSİPLİN SADECE ÖRGÜTLÜ TOPLAMDA OLUR"

 Kemal Kılıçdaroğlu, parti Disiplin Kurulu Başkanları'nın görevlerinin zorluğuna da işaret ederek, şunları kaydetti: "Bir anlamda partide yargı görevini üstlenmişsiniz. Partinin vicdanısınız. Disiplinsizliğe izin yok. Kuralı budur bu işin. Duygularınızdan arınacaksınız ve disiplini sağlayacaksınız. Disiplin sadece örgütlü toplumlarda olur. Disiplinin olmadığı toplum örgütlü toplum değildir. Biz bir örgütüz, bir siyasal partiyiz. Bir siyasal partinin de programı var, tüzüğü var, kurultay bildirgeleri var, Parti Meclisinin kararları var. Bunların tamamı partiyi bağlar. Sizi de bağlar, beni de bağlar. Genel Başkanın söylemleri aynı zamanda partiyi de bağlar. Bu gerçekleri bilmek durumundayız. Dolayısıyla söylem birliğini yakalamak açısından Parti Meclisi ne söylüyor, kurultay ne söyledi, Genel Başkan ne söyledi, MYK'dan bir karar çıktımı, çıkmadı mı bütün bunlar bilindikten ve okunduktan sonra arkadaşlarımızın görüş beyan etmesi lazım. Yeni bir olay Türkiye'nin gündemine geldiği zaman hemen koşup görüş bildirmeyelim, biraz bekleyelim. Bakalım ne oluyor? Partinin Parti Meclisi var, Genel Başkanı var, MYK var bakalım ne söylüyor, ne konuşuyorlar. Ondan sonra oturup düşüncelerimizi oluşturalım, somutlaştıralım. Bu da bizim parti içinde söylem birliği yakalamak açısından önemli bir nokta. Parti samimi olarak çalışacak. Yeni bir anlayış dedim ya, yeni CHP, yeni bir anlayış bu. Vatandaş geliyor, partiye üye olmak istiyor, partiye üye yapılmıyor. Niçin? Olur da, yarın benim yerime gelirse. Gelsin. Koltuk kime baki kaldı arkadaşlar. Bizim bir idealimiz var, bir hedefimiz var. Türkiye'yi çağdaş uygarlığa taşımak. Koltuğun tutsağı olursanız ülkeye hizmet edemezsiniz. Kendinize hizmet edersiniz. Siyaset kendine hizmet eden bir alan değildir. Siyaset topluma adanmıştır. Ben, beldeme, ülkeme, mahalleme, vatandaşıma hizmet edeceğim demektir. Siyaset budur."

 YEREL YÖNETİM ÇALIŞMALARI

 Yerel yönetimlerle ilgili geçenlerde yaptıkları bir çalışmayı anlatan Kemal Kılıçdaroğlu, "Orada Fransızların yaptığı bir çalışmanın sonucu aktarıldı bize. Şunu söylüyor, sokakta bildiri dağıttığınız zaman, her bin bildiriden 1 kişiyi etkiliyorsunuz. Ama çaldığınız her 10 evden birisini etkiliyorsunuz. 1000 kişide 1 kişi mi? 10 kapıda 1 ailemi. Ev ve kapı çalmanın, vatandaşa merhaba demenin bu kadar büyük bir avantajı var. Bir karanfil vermeniz, anneler gününde nasılsınız demeniz, gezilen evlerde sorun evinizde engelli var mı yok mu? Varsa onu tespit etmek, engelliler gününde o aileye tekrar gitmek, nasılsın demek. Bunun medyayla falan ilgisi yok arkadaşlar. Bu çalışmakla olur. Milletvekilini davet edin. Listeyi önünüze koyun. Hangi mahallede biz en az oyu almışız? X mahallesinde. Alın milletvekilini, gidin o mahalleye, kahveye oturun. Bakın CHP milletvekilini getirdim. İstediğiniz soruyu sorun diyin. Vatandaşla muhatap olmalısınız. Gidin bir esnaf kahvesinde oturun, esnaf lokantasında yemek yiyin. Sanayi gezin. Çıraklara bir merhaba deyin. Oturun bir konuşun. Derdi nedir, ne değildir. Seçim yok bir şey yok. Oy da istemeyin. Vatandaş bir bilsin CHP bizim kapıyı bir çaldı. Bunu yapmıyoruz. Toplumda müthiş bir gettolaşma var arkadaşlar. Gidin, CHP'liler bir yerde toplanmış, AKP'liler bir yerde, MHP'liler bir yerde. Herkesin ayrı gazetesi var, ayrı televizyonu var. Kimse öbürünün mahallesine girmiyor. Biz başkalarının mahallesine girmek durumundayız ve o mahallelerden oy almak durumundayız. O nedenle hepimizin görevleri var. Benim görevlerim olduğu kadar sizin de grevleriniz var. Oturacağız, çalışacağız." şeklinde konuştu.

 "HERKESİN CHP'Yİ SEVME ZORUNLULUĞU YOK"

 Kılıçdaroğlu sözlerinin son bölümünde herkesin CHP'yi sevme gibi bir yükümlülüğü olmadığını belirterek, "Yani biz nasıl AKP'yi sevmiyorsak birileri de CHP'yi sevmeyebilir. Hatta kızabilir. Kapısını çaldığınız kapısını yüzümüze çarpabilir. Niye geldiniz diye sorabilir. Biz kızmayacağız, haklısını diyeceğiz ve sonunda bizi de dinlermişsin diye kendimizi dinleteceğiz. Haklısın dememiz, hak vermemiz çok önemli. Biz güzel bir aileyiz, büyük bir aileyiz. Sevgiyi biraz öteledik yeniden kazanmak durumunda olan ve iktidara yürüyen bir aileyiz." dedi.