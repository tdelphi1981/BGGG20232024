'Evde 400 bin engelliye bakıyoruz'
Aile ve Sosyal Politikalar Bakanı Fatma Şahin, eğitim, sağlık ve sosyal alanda yaptıkları çalışmaların engelli vatantaşlar için bir fırsata dönüştüğünü, bu kapsamda evde bakımdan yararlanan engelli sayısının 400 bine ulaştığını söyledi. 41 bin engelliye de sosyal yardım yaptıklarını belirten Şahin, 2013 yılında daha fazla bütçe ile engelli vatandaşları hayatın her alanında görebileceklerini vurguladı 
 Bakan Fatma Şahin, Polatlı Belediyesi Kültür Müdürlüğü bünyesinde açılan engellilere yönelik bilgisayar kursunu başarıyla bitirenlere sertifikalarını verdi. Ardından Zafer Mahallesi’nde yine Belediye tarafından yaptırılan Engelliler Yaşam Merkezi’nin açılışına katıldı. İlçe Merkezinde Güldeste Konak’ta engellilerle ve aileleriyle buluşan Bakan Şahin 2002 yılından itibaren insan odaklı bir çalışma yaptıklarını ve 2005 yılında engelli vatandaşlar için çıkan yasa çerçevesinde eğitimde, sağlıkta, istihdam ve sosyal alanda fırsatlar doğduğunu kaydetti. 
 ENGELLİYİ, KADINI, YAŞLISINI GÖRMEYEN ÜLKE 
 Türkiye genelinde 400 bin engelliye evde bakım yaptıklarını, 41 bin engelli öğrenciye yardım ettiklerini belirten Bakan Şahin, "Sağlık alanında önemli çalışmalar yapıyoruz. Engellilerimize sağlık hizmeti bir yardım değil, bir hak olarak verilmesi için çalışıyoruz. Şubat ayının sonunda bununla ilgili yasal düzenleme bitecek" dedi. Dünyada bir ilke imza atarak 60 bin engelli vatandaşı evlerinden alarak sınav yaptıklarını ve bunun sonucunda 7 bin engelliyi istihdam ettiklerini belirten Şahin, kadına şiddet ve engelli vatandaşlara hizmet açısından 2013 yılının çok daha iyi olacağını müjdeledi. Şahin, "Engelli vatandaşlarımıza hizmet için bütçemiz artıyor, her açıdan hizmet kalitesi artacak" dedi. 
 Türkiye’nin 2023’e kadar dünyanın ilk 10 ekonomisi arasına girmeyi hedeflediğini söyleyen Şahin, "engelliyi, kadını, yaşlısını görmeyen bir ülke ilk 10’a giremez, ileri demokrasiye kavuşamaz" dedi. 
 1 MİLYONA MAL OLDU 
 Polatlı Belediye Başkanı Yakup Çelik, bin 400 metrekare kapalı alanı olan binanın 1 milyon liraya mal olduğunu ve engelli vatandaşların günü birlik ihtiyaçlarının burada karşılanacağını belirtti. Çelik, Bakan Şahin’den bakanlığa bağlı ilçe müdürlüğünün kurulmasını istedi. Bunun üzerine konuşan Bakan Şahin, "Engellilerimiz, kadınlarımız, herkes mutlu olduğu zaman biz de mutlu oluruz. Madem Başkan Bey üst katı bakanlığımız için tahsis etmiş, biz de bunu alır kabul ederiz" dedi. Binanın içini gezen Bakan Şahin, burada bir vatandaşın sunduğu ’engelliler için yaşam koçu’ projesini ilgiyle dinledi ve projeyi oldukça beğendiğini söyledi. 
 Açılışın ardından şehir merkezinde bir esnaf dükkanının açılışına katılan Şahin, AK Parti ilçe teşkilatında partililerle bir araya geldikten sonra Polatlı’dan ayrıldı.
 
 DHA