Davutoğlu Rasmussen ile görüştü
Dışişleri Bakanı Ahmet Davutoğlu, İtalya'nin başkenti Roma'da NATO Genel Sekreteri Anders Fogh Rasmussen ile bir görüşme gerçekleştirdi.
Transatlantik akşam yemeğinden önce buluşan Davutoğlu ve Rasmussen'in, Patriotların konuşlandırılması ve Suriye'deki son durumu değerlendirdikleri bildirildi. Görüşmede Davutoğlu'nun, Patriot hava sistemlerinin Türkiye'de kurulması konusunda verdiği destek sebebiyle NATO Genel Sekreteri'ne teşekkür ettiği kaydedildi. Davutoğlu'nun ayrıca Suriye meselesinde uluslararası toplumun daha etkin bir tutum sergilemesi gerektiğinin altını çizdiği belirtildi.

Görüşmenin ardından Davutoğlu ve Rasmussen, İtalya Dışişleri Bakanı Giulio Terzi'nin ev sahipliğini yaptığı ve 34 ülke temsilcisinin hazır bulunduğu Transatlantik akşam yemeğine geçti. Görüşme sebebiyle ikilinin, Dışişleri Bakanlığı konutu 'Villa Madame'deki yemeğe en son olarak geldikleri gözlendi.

Türkiye'yi de kapsayan 11 günlük Avrupa ve Ortadoğu turuna çıkan ABD Dışişleri Bakanı John Kerry de yemeğe katılanlar arasında yerini aldı. Yemek öncesi dışişleri bakanları aile fotoğrafı çektirdi. Giulio Terzi'nin, sadece ABD Dışişleri Bakanı Kerry ve İngiltere Dışişleri Bakanı William Hague'i kapıda karşılaması dikkat çekti.

Yemeğin ardından oteline geçen Davutoğlu, Roma'ya geç saatlerde gelen Suriye Muhalif Güçler Koalisyonu (SMDK) Başkanı Muaz el-Hatib ile biraraya geldi. Görüşmenin bir kısmına, aynı otelde kalan Katar Başbakanı ve Dışişleri Bakanı Sani de katıldı. Davutoğlu ile Muaz el-Hatib'in bugün yapılacak Suriye Dostları çekirdek grup toplantısına ilişkin ön değerlendirme yaptıkları kaydedildi.

Uluslararası toplumun Suriye'deki katliama duyarsızlığını boykot etmek amacıyla yarın yapılacak "Suriye'nin Dostları" toplantısına gelmeyeceğini açıklayan SMDK, John Kerry'nin ısrarı üzerine Roma'daki toplantıya katılmayı kabul etmişti.