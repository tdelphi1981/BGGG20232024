CHP'li Özel gazileri sordu
CHP Manisa Milletvekili Özgür Özel, muharip gazilerin sorunlarını meclis gündemine taşıdı.
 Özel, Başbakan Recep Tayyip Erdoğan’ın yazılı yanıtlaması istemiyle TBMM Başkanlığına verdiği soru önergesinde, Türkiye’de İstiklal savaşı, Kore Savaşı ve Kıbrıs Barış Harekatı’nda muharip gazi olmuş yaklaşık 37 bin vatandaşın bulunduğunu belirterek, 1005 sayılı Kanuna tabi olan 60-90 yaş arasındaki bu gazilerin maddi ve manevi yoksulluk içinde olduklarını belirtti. Savaştan yara almadan sağ dönen askerler olan muharip gazilerin de malul gazilerin sahip olduğu bazı haklardan yararlanmaları yönünde talepleri olduğunu kaydeden Özel, ilgili kanunda yapılan değişiklikle “şeref aylığı” bağlanan muharip gaziler arasında herhangi bir sosyal güvenliği olanlar ve olmayanlar şeklinde ayrım yapılarak vatana hizmet kriterlerinin göz ardı edildiğini ve farklı “şeref” derecelerinin uygulanmasına geçildiğini kaydetti. Özel, “Oysaki İstiklal Harbi, Kore Harbi ve Kıbrıs Barış Harekatı’na katılan tüm gazilerimiz devlet için aynı fedakarlık ve cesaretle canlarını savaşmışlardır. Ancak bu yasa ile muharip gazilerimizin şeref aylıkları arasında fark oluşmuş ve ortaya çıkan bu farklılık söz konusu aylığın bağlanma amacına da ters düşmüştür” dedi.
 Özel, Başbakan Erdoğan’a “5595 sayılı Kanunla sosyal güvencesi olan ve olmayan şeklinde bir ayrımla verilen ‘şeref aylığı’ ödemesinde yeniden herhangi bir ayrım olmadan düzenleme yapılması düşünülmekte midir? Bu yönde bir çalışma yapılmakta mıdır? 3713 sayılı Kanuna tabi olan şehit yakınlarına ve malul gazilere yönelik uygulanan faizsiz konut kredisi imkanından muharip gazilerimizin de yararlanması hususunda bir çalışma yapılmakta mıdır? Muharip gazilerimizin ailelerine istihdam olanaklarının kolaylaştırılması yönünde bir çalışma yapılmakta mıdır?” diye sordu.
 ANKA
  