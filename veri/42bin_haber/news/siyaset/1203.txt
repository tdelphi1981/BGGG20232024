Atalay: Terör örgütüne silah bıraktıracağız
Başbakan Yardımcısı Beşir Atalay, terör örgütüne silah bıraktıracaklarını ve örgütün finansal desteklerini kısıtlayacaklarını söyledi.
Başbakan Yardımcısı Beşir Atalay, Kırıkkale'de Vali Ali Kolat'ı ziyaret ettikten sonra burada gündemle ilgili önemli açıklamalarda bulundu. 'Milli Birlik ve Kardeşlik Projesi'nin tüm hızı ile sürdürüldüğünü belirten Atalay, günü birlik siyaset yapmadıklarını söyledi. Hükümetlerinin nerede bir sorun varsa onun üzerine gittiğini belirten Atalay, sorunun üstüne gitmenin güç ve cesaret istediğini, bunlarında hükümetlerinde olduğunu bildirdi. Atalay, sorunun çözülmesi için hükümetlerinin gece gündüz çalıştığını ifade etti. 

Başbakan Yardımcısı Beşir Atalay konuşmasının devamında şu ifadelere yer verdi: "Kardeşlik projemiz devam ediyor, terör sorununun çözülmesi için elimizden gelen gayreti göstereceğiz. Günü birlik siyaset yapmıyoruz, nerede bir sorun varsa onun üstüne gidiyoruz. Terör, otuz yıldır kronikleşen bir sorun, bütünlüğümüz ile ilgili sorunlar büyüyor. Bu görüşmeler geleceğe kalırsa işimiz daha da zorlaşır. Görüşme konusundaki en önemli detayımız; ülkemizin bölünmez bütünlüğünden asla taviz vermeyeceğiz. Toplumsal psikoloji ve destek giderek yükseliyor. Herkes bu soruna çözülecek diye bakıyor. Halkımızın da desteği ile bu sorunu çözeceğiz."

Atalay, terör örgütü ile yapılan görüşmelerde en önemli konunun silah bıraktırmak olduğunu belirterek , "Terör örgütüne silah bıraktıracağız. Silah bırakmadıkları müddetçe Türk Silahlı Kuvvetleri'nin operasyonları sürecek. Teröristler, Güneydoğu'da yaptığımız yatırımları da sabote etmek istiyor, bunun için iş makinelerini ve araç gereçlerimize zarar veriyorlar. Artık o bölgenin vatandaşları da terör örgütünün ne yapmak istediğini biliyor. Bu konuda hükümetimiz terör mağduru vatandaşlarımızın yanında. Geçtiğimiz günlerde Bingöl'e gittim ve vatandaşların devlete sıcak tavrını gördüm. Bu çok önemli bir adım ve artık bu sorunun biteceğine hem hükümetimiz hem de vatandaşlarımız inanıyor." dedi.

Kırıkkale'ye yeni bir Adalet Sarayı kazandıracaklarını belirten Atalay, mevcut Adalet Sarayı'nın fiziki yapısının şehre yakışmadığını ifade etti. Yeni yapılacak olan Adalet Sarayı'nın Kırıkkale'nin tarihini temsil edeceği müjdesini veren Atalay, "Adliye'yi ziyaret ederek yeni gelen yargı mensupları ile bir araya geleceğiz. Adaletin temeli yargıdır ve yargı mensuplarına bu konuda önemli görevler düşüyor. Hassas bir şekilde milletin vicdanını sergileyen mahkemeleri önemsiyor. Kırıkkale'ye 'Adalet Sarayı' yapmayı düşünüyoruz. Bu konuda çalışmalarımız var. Başbakanımız ile görüştük ve şehrimize yakışır bir 'Adalet Sarayı' yaptıracağız. Mevcut adalet sarayının fiziki alanı şehrimize yakışmıyor." diye konuştu.