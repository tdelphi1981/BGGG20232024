Melih Gökçek'ten çok konuşulacak CHP iddiası
Melih Gökçek'in CHP'ye ilişkin bu iddiası siyaset dünyasını karıştıracak!
Gökçek: "Sarıgül CHP'ye girdiği zaman -ister belediye başkanlığına aday olsun ister olmasın- maksimum 1 sene bilemedin 1.5 sene sonra genel başkan' 

Samanyolu Haber TV'de ekrana gelen Günlük programında Samanyolu Yayın Grubu Ankara Temsilcisi Abdullah Abdulkadiroğlu'nun sorularını cevaplayan Ankara Büyükşehir Belediye Başkanı Melih Gökçek yine gündeme bomba gibi düşecek açıklamalar yaptı. Şişli Belediye Başkanı Mustafa Sarıgül 'ün CHP 'ye katılması konusunu yorumlayan Gökçek çok konuşulacak bir iddiada bulundu: "Sarıgül CHP'ye girdiği zaman -ister belediye başkanlığına aday olsun ister olmasın- maksimum 1 sene bilemedin 1.5 sene sonra genel başkan. Kılıçdaroğlu onu partiye alırsa bana da sürpriz olur. O zaman Sarıgül CHP'ye genel başkan olacak mı olmayacak mı diye Kılıçdaroğlu ile iddiaya girebiliriz. Kalıbımı basarım, imzamı da atarım seçilse de seçilmese de 1 veya 1.5 sene içerisinde CHP'nin genel başkanı. Yani genel seçimlere Sarıgül ile girebilirler. Çünkü Kılıçdaroğlu'nu değiştirmek için baronlar İstanbul'da karar verdiler, baronlarla Sarıgül'ün arası da çok iyidir bilirim. Kılıçdaroğlu'nu da baronlar getirdi ama baktılar ki adamda yeterli kapasite yok. Tam bir balon yani." 

Çin Başbakanı'nın CHP lideri Kemal Kılıçdaroğlu 'na "keşke bizde de sizinki gibi bir anamuhalefet olsa" sözlerini de esprili bir dille yorumlayan Gökçek, "Bu ne demek biliyor musun, senin gibi bir muhalefet olsa biz çoktan demokrasiye geçeriz çünkü nasılsa kabiliyetsiz biz de hep iktidarda kalacağız demektir. Bunun anlamı bu. Tebrik ediyorum adamcağızı. Yüzde yüz isabet olmuş. Hani halk arasında bir laf var kaymaklı kadayıf diye bu da kaymaklı muhalefet, bundan güzeli olur mu?" şeklinde konuştu.