Venedik Komisyonuna yeni anayasada vesayet reddi
Avrupa Venedik Komisyonu, yeni anayasa yapım sürecine katkı sağlamak için Uzlaşma Komisyonuna dahil olmak istedi. Komisyonun bu talebi Vesayete neden olur gerekçesiyle Katkınıza ihtiyacımız yok denilerek reddedildi.

TBMM Anayasa Uzlaşma Komisyonu, çalışma takvimini her gün saat 10.00 ile 19.00 olarak belirledi. Çalışmalar 23 Nisan tarihine kadar uzarken, Avrupa Konseyi Venedik Komisyonu’nun anayasa çalışmalarına dahil olma isteği de vesayete neden olur kaygısıyla reddedildi. 
‘Görüşleriniz biliniyor’ 
AK Parti başta olmak üzere MHP ve BDP bu talebe karşı çıktı. AK Partili üyeler, Uzlaşma Komisyonu’nun üyeleri ve teknik heyeti ile birlikte anayasa yapmak için ‘müktesebatının yeterli olduğunu’ dile getirdi. Venedik Komisyonu’nun görüşlerinin de bilindiğini dile getiren AK Partili milletvekilleri, “Venedik Komisyonu’nun katkısına ihtiyacımız yok” değerlendirmesinde bulundu. 
‘Vesayet görüntüsü olur’ 
AK Partili Komisyon üyesi Mehmet Ali Şahin, Venedik Komisyonu’na ilişkin “Bazı arkadaşlarımız bu öneriyi gündeme getirdi. Ama gerekli olmadığı ve bir vesayet görüntüsü yapılan çalışmalara gölge düşürür şeklinde bir görüş ortaya çıktı’’ dedi. 
 