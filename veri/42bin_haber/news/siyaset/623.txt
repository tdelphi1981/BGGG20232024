CHP'li Aygün olarak gitmedim ki...
 
 CHP Tunceli Milletvekili Hüseyin Aygün, partisinde kriz yaratan Paris'te öldürülen PKK'lı Sakine Cansız'ın ailesine başsağlığı ziyaretiyle ilgili olarak "Ziyareti tamamen insani duygularla, sade bir vatandaş olarak yaptım. Oraya CHP'li Hüseyin Aygün olarak değil Dersimli Hüseyin Aygün olarak gittim" dedi. 
 Tunceli'nin Hozat İlçesi'nde fişleme skandalıyla ilgili çalışmada bulunan TBMM İnsan Hakları Alt Komisyonu üyesi olarak Hozat'a gelen CHP Tunceli Milletvekili Hüseyin Aygün, PKK'lı Sakine Cansız'ın ailesine yaptığı ziyareti değerlendirdi. CHP içinde rahatsızlık yaratan bu ziyaretin disiplin suçuyla alakası olmadığını belirten Aygün, "Bugün Hozat'da fişleme konusunu araştırıyoruz, farklı konular konuşmak istemiyorum aslında. Ben disiplin kurallarını ihlal edecek hiçbir şey yapmadım. 
 'CENAZEYE GİTMEK İNSANİ BİR GÖREV'
  
 Ölen bir insanın cenazesine gitmek dünyanın her yerinde insani bir görevdir. Ölen kişi PKK'lı da olsa, suçlu da olsa, cinayet zanlısı da olsa, onun yakınlarına başsağlığı dilemek bütün kültürlerde var olan bir davranıştır. Sakine Cansız'ın ailesi de benim yakın hemşehrim, seçmenlerim, annesini ve babasını en az 30 yıldır tanırım. Kardeşlerinin avukatlığını yaptım. Dolayısı ile bu aileyi, kızları her ne suretle olursa olsun, Türkiye'nin barışına darbe vurmak için, Türkiye'nin barış arayışını raydan çıkarmak için, Türkiye'yi yeniden kanlı bir sürece çekmek için yapılmış bir provokasyon olan Paris'teki cinayetten dolayı ziyaret etmek, başsağlığı dilemek, acılarını paylaşmak, insani bir görevdir. Bunun siyasetin dışında ele alınması lazım. Bu ziyareti ben CHP'li kimliğimle değil, Dersimli kimliğimle, insani kimliğimle yaptım. Herkesin böyle anlaması, kanımca daha yararlı olur. Türkiye'nin barışını düşünüyorsak birbirimizin acılarına duyarlı olmamızda fayda var" dedi. 
 ''EN BÜYÜK PERVASIZ BAŞBAKAN'' 
  
 CHP'li Hüseyin Aygün, Başbakan Erdoğan'ın partisinin grup toplantısında, kendisini eleştirmesine de sert tepki göstererek, "Bu ülkede en büyük pervasız Başbakan'dır. Başbakan, siyaset yapıyor, ucuz siyaset yapıyor. Anaların acılarından, gözyaşlarından dem vuruyor. Grup toplantısında benim Sakine Cansız'ın ailesine yaptığım ziyarete 'pervasız' diyor. Pervasız kendisidir. Bu ülkede ondan daha büyük bir pervasız yok. Bu konuda bunları söylüyorum" diye konuştu. 
 ''KILIÇDAROĞLU İLE GÖRÜŞECEĞİM'' 
  
 Aygün, başsağlığı ziyareti ile ilgili CHP Genel Başkanı Kemal Kılıçdaroğlu ile görüşüp görüşmeyeceği sorusuna da, "Sayın Kılıçdaroğlu ile tabi ki görüşeceğim. Her zaman görüşeceğim. Sayın Kılıçdaroğlu benim genel başkanım, ne zaman isterse görüşürüm" diye yanıtladı. 
 AYGÜN, TAZİYE FOTOĞRAFINI TWITTER'DA PAYLAŞMIŞTI 
  
 Hüseyin Aygün, sosyal paylaşım sitesi Twitter'daki hesabında ''Ailelere başsağlığı diledik... Sağda Erdal bey; solda Sakine Cansız'ın kardeşi Metin bey..'' yazarak taziye ziyaretinden bir fotoğraf paylaşmıştı. 
 DHA