'Biz Suriye'nin tamamından yanayız'
Loğoğlu: "CHP, Suriye'de ne muhalefetten ne de rejimden yana."
 CHP Genel Başkan Yardımcısı Faruk Loğoğlu, Suriye'de mevcut rejimin sıkıntılı bir rejim olduğunu öteden beri söylediklerini belirterek, "CHP ne muhaleffetten ne de rejimden yana. Biz Suriye'nin tamamından yanayız." dedi.
 Loğoğlu, Suriyeli muhaliflerin temsilcileriyle yaptığı görüşme konusunda açıklamalarda bulundu. Suriyeli muhaliflerin ilk defa böyle bir talepte bulunduklarını ve kendilerinin de bunu kabul ettiklerini anlatan Loğoğlu, görüşmenin yaklaşık iki saat sürdüğünü kaydetti. Toplantıda görüşlerin aktarıldığını dile getiren Loğoğlu, muhaliflerin Suriye'de hiçbir şekilde Esad rejimin yer aldığı bir geçiş dönemini kabul etmediklerini ifade etti.
 Muhaliflerin Türkiye'nin tutumundan memnun olduklarını dile getirdiğini anlatan Loğoğlu, başka ülkelerin kendilerine destek vermediklerini söylediklerini kaydetti. Muhalefetin veya rejimin yanında oldukları için bu görüşmeyi yapmadıklarını vurgulayan Loğoğlu, muhalifleri dinlemek için bu görüşmenin yapıldığını belirtti. Askeri müdahale olmadan geleceğin belirlenmesini istediklerini ifade eden Loğoğlu, öncelikle şiddetin sona ermesi için CHP'nin gayret ve çalışmaların devam edeceğini belirttiklerini vurguladı.
 Türkiye taraf tutmaktansa rejim ve muhalefet arasında bir diyaloğu teşvik etmesi gerektiğini dile getiren Loğoğlu, Suriye'deki Kürtler konusunda muhaliflerin onlarında bir bütünlük içinde haklarının verileceğini söylediklerini aktardı.
 Suriye'yi çok zor ve kötü günler beklediği gibi bir sonuç çıkardıklarını ifade eden Loğoğlu, Suriye halkının tamamının bir yaklaşım içinde olduklarının altını çizdi. Genel Başkanın programı müsait olmadığı için muhaliflerle görüşemediğini anlatan Loğoğlu, daha önce kendisinin Esad ile görüştüğünü söyledi.
 CHP'nin Suriye konusunda bir görüş değişikliği bulunmadığını belirten Loğoğlu, mevcut rejimin sıkıntılı bir rejim olduğunu öteden beri söylediklerini hatırlattı. Loğoğlu, "CHP ne muhaleffetten ne de rejimden yana. Biz Suriye'nin tamamından yanayız." dedi.
 Muhaliflerin Suriye halkının tamamını temsil edip etmediğinin sorulması üzerine Loğoğlu, "Suriye halkının tamamını temsil etmiş olsalarda olaylar bu kadar sürmezdi. Evet rejime karşı olanlar var ve rejimin yanında olanlar var. Herkes karşı olsaydı bunu görürdük. Esad da görürdü." karşılığını verdi. Loğoğlu, görüştüğü heyetin bütün ülkeyi kapsayan, görüş ve grupları kapsayan bir heyet olmadığını da söyledi.  
  