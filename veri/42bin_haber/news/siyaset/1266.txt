CHP Heyeti Saygun'u ziyaret etti
 
 CHP Genel Başkan Yardımcısı Umut Oran ve CHP İstanbul İl Başkanı Oğuz Kaan Salıcı, Balyoz Davası’ndan 18 yıl hapis cezasına çarptırılan ve 7 Şubat Perşembe günü açık kalp ameliyatı olan emekli Orgeneral Ergin saygun’u tedavi gördüğü Halkalı’daki Mehmet Akif Ersoy Göğüs, Kalp ve Damar Cerrahi Eğitim ve Araştırma Hastanesi’nde ziyaret etti. 
 
 
 
 40 dakika süren ziyaretin ardından açıklama yapan CHP Genel Başkan Yardımcısı Umut Oran, "Ergin Saygun Paşamızın sağlığının iyi olması bizleri de çok mutlu etti. Aile olarak acı ve zor bir süreç yaşadılar. Paşanın hem sağlığı açısından hem tahliye açısından güzel bir gün" dedi. 
 
 Başbakan Recep Tayyip Erdoğan’ın Saygun’u hastanede ziyaret etmesine de değinen Umut Oran, "Başbakanın insani olarak buraya gelmesi önemliydi. Başbakanın buraya gelmesini önemsiyorum. Türk halkının Başbakandan beklediği şey bu sorunları toptan kaldırmasıdır. Hukukun doğru çalışmasını sağlaması gerekiyor" diye konuştu. 
 
 Ergin Saygun’un kızı Ece Saygun ve Oğlu Tolga Saygun, CHP Genel Başkan Yardımcısı Umut Oran ve CHP İstanbul İl Başkanı Oğuz Kaan Salıcı’yı hastanenin çıkışına kadar uğurladı.
 
 Enver ALAS-Süleyman KAYA/İSTANBUL,(DHA)