'Askeri yemini' Meclis'e taşıdı
CHP Mersin Milletvekili Öztürk, Başbakan Yardımcısı Bekir Bozdağ’a, “Her şeyimiz tamammış gibi asker yemini ile uğraşarak hangi demokratik standartların gerçekleştirilmesi amaçlanmaktadır?” diye sordu.
 Öztürk, TBMM Başkanlığına Başbakan Yardımcısı Bekir Bozdağ’ın yanıtlaması istemiyle soru önergesi verdi. Öztürk, soru önergesinde Bozdağ’ın geçen hafta Viyana’da “darbenin” gerekçesi yapılan TSK İç Hizmet Kanunu’nun 35. maddesinin yanı sıra, aynı kanunda madde 37’de yer alan askeri yeminin de değiştirileceğini açıkladığını belirterek şu soruları yöneltti:
 “Acaba bu yeminde rahatsız edici olan nedir?  Millete ve Cumhuriyete hizmet mi? Kanuna, nizamlara ve amirlere itaat mi? Türk sancağının şanını canından aziz bilmek mi? Cumhuriyet ve vazife uğruna seve seve hayatını feda etmek mi? Hepsi mi?
 Her konuda örnek alınan ABD’deki katılım andındaki; ’Birleşik Devletler Anayasası'nı -dahili ve harici- tüm düşmanlara karşı savunup destekleyeceğime, ona gerçek inanç ve sadakatle bağlı kalacağıma, Birleşik Devletler Başkanı'nın ve üstüm olarak görevlendirilen yöneticilerin verdikleri emirlere Askeri Yargı Düzen Kanunu'na ve ilgili düzenlemelere göre itaat edeceğime tüm ciddiyetimle yemin ederim. Tanrı yardımcım olsun’ şeklindeki and metninin, TSK’daki  yeminden daha sert ve kapsamlı olduğu, bizde şiddetle eleştirilen ‘iç ve dış düşmanlar’,  ‘Anayasa’ya sadakat’  yine bizde ‘yargıda çift başlılık olmaz’ diye artık takmaz olduğumuz ve kaldırmaya hazırlandığımız ‘askeri yargı’ kavramlarının bulunduğu dikkate alınırsa; Amerika bu işlerle hiç uğraşmazken bizim  her şeyimiz tamammış gibi  asker yemini ile uğraşarak hangi demokratik standartların gerçekleştirilmesi amaçlanmaktadır?”
 ANKA
  