Baykal: 'Bilinçli bir suskunluk içindeyim'
 
 Deniz Baykal, yanındaki CHP Antalya milletvekilleri Osman Kaptan, Yıldıray Sapan, Arif Bulut ve Aydın Milletvekili Metin Lütfü Baydar ile birlikte Antalya Ticaret ve Sanayi Odası (ATSO) Başkanı Çetin Osman Budak ve Yönetim Kurulu’nu ziyaret etti. 
 CHP heyetinin haftasonu yağışlar nedeniyle selin vurduğu Serik ve Manavgat ilçe ziyaretleri öncesi gerçekleşen buluşmada, Deniz Baykal, EXPO 2016’nın Antalya için çok önemli bir konu olduğunu ve Antalya’nın bu konuda Türkiye’nin diğer bütün illerinden başarılı olarak bir sonuç aldığını söyledi. 
 Bu sürecin yakından takip edilmesi gerektiğinin üzerinde duran Deniz Baykal, "EXPO’yu almakla iş bitmiyor, ondan sonra başlıyor. Ağır bir sorumluluk altına giriyoruz" dedi. 
 EXPO kanunun Meclis görüşmeleri sırasında CHP grubunun daha iyi bir düzenlemeyle bu konuya yaklaşılmasının uygun olacağı görüşünü dile getirdiğini kaydeden Deniz Baykal, şunları söyledi: 
 "Antalya’nın kendi iç dinamiğinin EXPO yönetimine daha doğrudan ve daha etkili ve ağırlıklı bir biçimde yansıması gerekir diye düşünüyorduk. Maalesef bu olmadı. O konuda hepimiz iyi niyetle katkılarımızı yaptık. Ama bu konuda işte bir takım alışkanlıklar var, onlar aşılamadı. Bürokrasinin, Ankara’nın etkinliği ne yazık ki frenlenemedi. Böyle bir yapı var. Olabilir. Bu konuda en büyük emek vermiş kuruluşlar bunu da içimize sindirdi. ’Olabilir. Madem böyle kararlaştırıldı bu çerçevede gerekeni yapalım ve EXPO’yu Antalya için bir yüz akı haline dönüştürelim’ diye düşündük." 
 'KONUŞMAMA KARARI ALDIM'
  
 2016’da yapılacak uluslararası botanik fuarı EXPO için artık çok da uzun olmayan bir sürenin kaldığını belirten CHP Antalya Milletvekili Baykal, bölgede altyapı sorunlarının bulunduğunu kaydetti. Bir an önce bu konulara hükümetin de katkısıyla el atılması ve gerekli adımların atılması gerektiğini dile getiren Deniz Baykal, "EXPO mutlak bir başarıya dönüştürülsün istiyoruz" dedi. 
 CHP eski Genel Başkanı Deniz Baykal, konuşmasının ardından, gazetecilerin gündeme ilişkin sorularını ise yanıtsız bıraktı. Bilinçli bir suskunluk içinde olduğunu belirten Deniz Baykal, bu durumu, "Bunları daha sonra konuşuruz. Siz bir şeyler çıkacak bekleyişi içindesiniz ama bu konularda konuşmama kararımı tahmin ediyorsunuzdur. En azından şu ana kadar ki uygulamamın farkındasınızdır. Bunun tesadüf olmadığını da biliyorsunuzdur" sözleriyle ifade etti. 
 ATSO’daki ziyaretin ardından CHP heyeti, ATSO Başkanı Çetin Osman Budak’la birlikte EXPO’nun düzenleneceği alanda incelemelerde bulundu. Alan ve yapılacak düzenlemeler hakkında ATSO Başkanı Budak’tan bilgi alan Baykal, Antalya EXPO 2016 için devam eden maskot arayışlarına ise kokulu nergis ve ful çiçeğini önererek katkı verdi. Deniz Baykal, gazetecilerin burada ikinci kez gündeme ilişkin soru sorma girişimlerini ise yine geçiştirdi.
   
 Emre BAYLAN/ANTALYA, (DHA)