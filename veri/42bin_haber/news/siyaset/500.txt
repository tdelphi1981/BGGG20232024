'Terör örgütü ile topyekûn mücadele edilmesi lazım'
İçişleri Bakanı İdris Naim Şahin, terör örgütü ile mücadele konusunda iki yıldan beri yeni bir düşünce revizyonu yaptıklarını söyledi.
 Örgütün amacının topyekün Türk Milleti ve bu milletin bütünlüğünü bozmak olduğunun altını çizen Şahin, örgüte karşı topyekün mücadele ederek topyekün mücadelede de birlik olunması gerektiğini vurguladı.
 Bakan Şahin, Sarıkamış ziyaretinde TRT Haber'e gündem ile ilgili değerlendirmelerde bulundu. Son iki yıldan beri terör örgütü ile mücadele de farklı bir vizyon izlediklerini anlatan Şahin, düşünce revizyonu yaptıklarını kaydetti. Örgütün hedefinin Türk Milleti ve bu milletin bütünlüğünü bozmak olarak açıklayan Şahin; "O halde örgüte karşı mücadelenin de tek bir kişi, tek bir kurum, tek bir güvenlik birimi ve yahut devletin tek bir güvenlik kurumuyla sınırlı değil yargısı dâhil, yasaması dâhil, yürütmesi dâhil, topyekûn olması gerektiği farkındalığını son yıllarda oluşturmuş olduk. Örgütün hedefi bir sınırda bitmediğine göre, örgüte karşı mücadelenin de bir yerde, bir grubun sorumluluğunda kalmaması lazım. Topyekûn mücadele edilmesi lazım ve topyekûn mücadelede birlik olunması lazım." dedi.
 Bakan Şahin Sarıkamış Şehitleri ile ilgili de açıklamalarda bulundu. Sarıkamış olayının 98 yıl önce onbinlerce gencin ayakta ruhlarını teslim ederek şehit oldukları olay olarak anlatan Şahin, burada duygulanmamanın imkansız olduğunu dile getirdi.
 CİHAN
  