Başbuğ: Hapiste çürümeyi tercih ederim
 
 MHP lideri Devlet Bahçeli’nin Silivri Cezaevi’nde ziyaret ettiği “Ergenekon” davasının tutuklu sanığı eski Genelkurmay Başkanı emekli Orgeneral İlker Başbuğ, PKK’lılarla birlikte affedileceğine yönelik iddialar için “Bunun yerine ömür boyu hapiste çürümeyi tercih ederim” dedi.
     
 MHP Genel Başkanı Devlet Bahçeli, İmralı görüşmelerine tepki olarak dün Silivri Cezaevi’ne giderek “Ergenekon” sanığı eski Genelkurmay Başkanı emekli Orgeneral İlker Başbuğ ve “Balyoz” sanığı MHP Milletvekili Engin Alan ile görüştü.
 
 MHP lideri Bahçeli ve emekli Orgeneral Başbuğ arasındaki görüşme bir saat sürdü.
 
 İlker Başbuğ, yeni yargı paketi ile hem PKK’ların hem de “Ergenekon” ve “Balyoz” davasında tutuklu yargılananların serbest kalacağı yorumunu değerlendirdi.
 
 Başbuğ, "Bu iddialar rastlantı değil. En zoruma giden bu sürecin İmralı'yla ilişkilendirilmesi. Denge takası noktasında aynı kefede gösterilmek her TSK mensubu için zuldür. Bunun yerine ömür boyu hapiste çürümeyi tercih ederim” dedi.
 
 Başbuğ, ayrıca arkadaşları suçsuz olduğu halde yargılanırken dışarıda olmanın kendisini için çok daha ıstırap verici olduğunu söyledi.
 
 Eski Genelkurmay Başkanı Başbuğ, bu yüzden savunma yapmayı düşünmediğini de belirtti. 
 
 NTVMSNBC