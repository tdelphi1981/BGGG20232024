Kongre ile uzlaşamasa ABD için kabus olacak
ABD'nin 'mali uçurum'a sürüklenmesine günler kala, ABD Başkanı Barack Obama, Kongre'nin iki kanadığının çoğunluk ve azınlık liderleriyle bir araya geldi. Obama ile Kongre uzlaşamazsa 1. Ocak ABD için kabus olacak.
Obama ile Kongre arasında vergi artışları ve harcama kesintileri üzerine uzlaşma olmazsa, ABD 1 Ocak'tan itibaren 'mali uçurum'a sürüklenecek.

Obama, liderleri Beyaz Saray'da kabul etti. Toplantıya, Temsilciler Meclisi Başkanı John Boehner, meclis azınlık lideri Nancy Pelosi, Senato çoğunluk lideri Harry Reid ve Senato azınlık lideri Mitch McConnell katıldı. Bunun yanında Obama'nın kabinesinden, başkan yardımcısı Joe Biden ve Hazine Bakanı Timothy Geither de toplantıda hazır bulundu.

Obama, Noel tatilinden önce Kongre'ye seslenerek, en azından orta gelirli vatandaşların vergilerinin artmasını önleyen ve işsizlik maaşlarının verilmesini sağlayan bir düzenlemenin acil geçirilmesi çağrısı yapmıştı. Buna karşın Boehner, yine Obama'nın kesinlikle karşı durduğu zenginlere yönelik vergi kesintisini de içeren bir düzenlemeyi Temsilciler Meclisi'ne getirme kararı almış, ancak kendi partisinden yeterli desteği alamamıştı.

Barack Obama, Noel'den sonra, gecen yıllarda yılbaşına kadar süren tatili bölerek, Washington'a döndü ve yeniden çalışmaya başladı ama Washington siyaseti, çekişmeler nedeniyle, bu yıl da bütçe konusundaki çıkmazları aşmakta zorlanıyor.

Toplantıdan sızan bilgilere göre, Obama, 'mali uçurum' konusunda yeni bir teklifte bulunmadı. Obama'nın toplantıda, geçen hafta sunduğu teklifi tekrarladığı belirtiliyor.

-Ülke 'mali uçurum'a giderse ne olur?-

ABD'nin 'mali uçurum'a gitmesi halinde, ülke yeni bir ekonomik durgunluk riskiyle karşı karşıya kalacak.

Obama ve Kongre'nin anlaşamaması halinde, yeni yıl itibarıyla vergi kesintilerini de kapsayan önceki düzenlemenin süresi dolacağından, herkes için vergiler artacak. İşsizlik maaşı olan 5 milyon insanın yüzde 40'ı bu yardımları kaybedecek.

Dolayısıyla, ABD ekonomisinin 'mali uçurum' halinde, hem psikolojik hem de reel anlamda 'ciddi hasara uğraması' bekleniyor ve işsizlik oranının yüzde 9,1'e fırlayabileceği yorumları yapılıyor.