'İstanbul ve Ankara'yı da alacağız'
 
 Türkiye’nin çok sıkıntılı bir süreçten geçtiğini belirten Gürsel Tekin, CHP’li belediyelerin itibarsızlaştırılmaya çalışıldığını kaydetti. Gelecek yerel seçimde Antalya, İzmir ve Eskişehir belediyelerini almakla ilgili tereddütleri olmadığını belirten Tekin, "İnşallah İstanbul ve Ankara’yı dahil edeceğiz. Ona da hiç kuşkum yok. Ama öncelikle yapmamız gereken, Sayın Başbakan’ın hararetle savunmuş olduğu millet iradesi. Millet iradesi ile seçilmiş belediye başkanlarını bürokratlara boğdurmak dünyanın hiçbir demokratik ülkesinde yoktur" dedi. 1097 belediye başkanının yargılandığına dikkati çeken Tekin, "Altına çamur atarsınız nasıl kirlenmez ise CHP’li belediyeler de öyledir" yorumunu yaptı.
 
 ’BAŞBAKAN’IN SAYGUN ZİYARETİNİ ÖZÜR KABUL EDİYORUZ’
 
 Gürsel Tekin, Antalya programının sonunda CHP İl Başkanlığı’nın yeni 80 üyeye rozet takımı törenine katıldı. Törende partililere seslenen Gürsel Tekin, Başbakan Recep Tayyip Erdoğan’ın Balyoz davasında 18 yıl hapis cezası alan Emekli Orgeneral Ergin Saygun’u ziyareti hakkında konuştu. Bir akıl tutulması yaşadıklarını belirten Gürsel Tekin, şunları söyledi:
 
 "Özellikle son dönemlerde Sayın Başbakan’ın hayatındaki bu değişimler doğrusu hepimizi şaşırtıyor. Bugün uzun süredir rahatsızlığı devam eden Sayın Saygun’u hastanede ’Sayın Başsavcı’ ziyaret etti. Bazen başbakan da olabilirsiniz cumhurbaşkanı da olabilirsiniz, yanlışlarınızdan dönüyorsanız büyük bir erdemliliktir. Bana göre Sayın Savcı yanlışlarından döndüğü için oraya gitmiştir. Sayın Başbakan defalarca ’Ben talimat verdim’ demişti. Hepimiz çabuk unutuyoruz, ’Evet ben bu davanın savcısıyım’ diyen bir ülkenin Başbakanı ile karşı karşıya olduğumuzu unutmayın. Bugün herşeye rağmen bunu bir özür olarak kabul ediyoruz. Başbakan kendisi ’Biz evet bu hukuk sürecini yanlış yönettik. Bize belli güçlerin talimatlarıyla bu görevler verildi. Bu görevi yerine getirdik. Yanlışlar yapmışız, bu yanlışlardan dönüyoruz’ anlamı taşır."
 
 "Başbakan’a ne oldu da ansızın bir vahiy geldi" sözleriyle konuşmasını sürdüren Tekin, Başbakan Erdoğan’ın "Savaşacak bir komutanımız kalmadı" dediğini de belirterek, "Kimle savaşacağız, hayırdır. Bunu anamuhalefetteki biri söyleyebilir. Ama bir Başbakan bunu söylüyorsa hepimizin düşünmesi lazım. Kimle savaşacağız? Niçin akıl tutulması yaşıyorum dedim, sadece Sayın Saygun’la alakalı değil" dedi.
 
 ALMAN’IN ATATÜRK HAYRANLIĞI
 
 Antalya’da yaşayan Alman vatandaşı Katja Groesser, CHP İl Başkanlığı’nın rozet takma töreninde yaptığı konuşmada, Atatürk’ü önceden tanıdığını ama Türkiye’de yaptıklarını gördükçe, Ulu Önder’i daha çok tanıdığını ve büyük bir devlet adamı olduğunu söyledi.
 
 İKTİDAR TANSİYONUMUZU YÜKSELTTİ
 
 CHP Genel Başkan Yardımcısı Tekin, programı kapsamında Antalya Sanayici ve İşadamları Derneği, Antalya Ticaret ve Sanayi Odası, CHP Kepez İlçe Teşkilatı, Dokuma esnafı ile Cumartesi Pazarı ziyaretlerinde bulundu. Gürsel Tekin, pazarda esnaf ve alışveriş yapan vatandaşları selamladı, sohbet etti. Tekin’e mandalina ve domates ikram edildi.
 
 Pazarcı bir kadının domates ikram ettiği Tekin, kadının "Tuz da vereyim mi?" sorusu üzerine, "Aman teyze tuz verme, iktidar zaten tansiyonumuzu yükseltti" karşılığını verdi. Pazar gezisinde ayva standının önünden geçen Tekin, "Memleket ayvayı yemiş zaten" diyerek, pazarcıyı selamladı.
 
 DHA