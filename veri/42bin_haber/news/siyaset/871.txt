Günay görevini Çelik'e devretti
 
 Günay, bakanlıkta düzenlenen devir teslim töreninde, siyasetin doğal süreçlerinden ve olağan törenlerinden birinin yaşandığını söyledi. Bakanlık görevini 5 yıldan fazla bir dönem  üstlendiğini dile getiren Günay, "Siyaset ve devlet yaşamında hiçbir görev, demokrasilerde, kayda hayat şartıyla değildir. Elbette bir görev dönemi sonu vardır. Yeni arkadaşlar yeni heyecanlarla yeni umutlarla yeni projelerle bayrağı, görevi devralır. Bugün de böyle güzel bir başlangıç yapıyoruz" dedi.
 
 Bakanlığa geldiğinde devraldığı hiçbir alanı başladığının gerisinde bitirmediğini dile getiren Günay, " Milletimizin takdirinin de bu doğrultuda olduğunu çok büyük bir sevinçle görüyorum. Başlangıçlar heyecanlı olur. Sonuçların güzel olması da insanı ayrıca çok sevindirir. Böyle bir görev dönemi sonu da genç arkadaşıma çok temenni ederim inşallah" diye konuştu. Günay, Ömer Çelik’in AK Parti’nin yönetim kademelerinde yer aldığını anımsatarak, şöyle devam etti:       
 
 "Ömer Bey, çok sevdiğim yetenekli, bilgili, birikimli, erken yaşlarında 3 dönem milletvekilliği yapmanın olgunluğunu, deneyimini üzerinde taşıyan değerli bir arkadaşımızdır. Partimizin kuruluşundan bu yana aktif görev aldı partinin yönetim kademelerinde. Sayın Başbakanımızın çok yakın çalışma arkadaşı olma onurunu taşıdı ve emeğini sarf etti. O açıdan gönül huzuru içinde, bir görev devir teslimi yapıyorum. İçten başarılar diliyorum kendisine bu dönem inşallah."
 
 "Türkiye hem turizmde hem kültür de iyi bir yere geldi" 
 Bakanlığı döneminde önemli projeleri başlattıklarına değinen Günay, hem içeride hem dışarıda Anadolu’nun bütün antik dönemine, yakın çağın Osmanlı, Selçuklu mirasına ve çağdaş sanatların yeni gelişme alanlarına çok önem vermeye çalıştıklarını söyledi. Bakanlıktaki tüm personele çalışmalarından dolayı teşekkür eden Günay, Türkiye’nin hem turizmde hem kültür de iyi bir yere geldiğini vurguladı. Günay, kültür ve turizm konusundaki ayrılığın da bakanlığı sürecinde ortadan kalktığına dikkati çekerek, çalışmaların aynı anlayış içinde sürmesi temennisinde bulundu. Çelik’e görevinde başarı dileyen Ertuğrul Günay, "Bu bakanlık Türkiye’nin dikkat ettiği bakanlıklardan birisi haline geldi. Bundan sevinç duyuyorum. Daha çok dikkat ettiği ve attığı adımlarla -inşallah sizinle birlikte- daha çok Türkiye’nin sevileceği bir bakanlık haline gelecektir" dedi. 
 "Kültür hayatımız bizim var oluş iddiamızın omurgasını oluşturuyor" 
 Kültür ve Turizm Bakanı Ömer Çelik de Günay’ın, Bosna Hersek’teki katliam karşısında sesini yükselten birkaç kişiden biri olduğunu belirterek, "Sayın bakanımız o zaman bütün mesaisini Bosna’daki facianın durdurulmasına, Bosna’daki Müslümanların onurunun, şerefinin, var olma hakkının korunmasına harcayan kişilerden birisiydi. O şekilde kendisiyle ilk tanışmam oldu. O günden beri de insanlık meselelerine, medeniyet mirasımıza, kültür mirasımıza, insanlığı insan yapan temel değerlere hassasiyetiyle kendisini bildim. O sebeple benim açımdan kendisiyle halef selef olmak çok büyük bir gururdur" diye konuştu. Bugün çok emek verdiği ve severek yaptığı AK Parti Dış İlişkiler Başkanlığı’nı Mevlüt Çavuşoğlu’na devrettiğini dile getiren Çelik, sözlerini şöyle sürdürdü:
 
 "Orada çok şey öğrendim, çok şey yaşadım. Burada tabi gördüğüm en temel mesele, dünyanın neresine giderseniz gidin, hangi büyük projeyi gerçekleştirirseniz gerçekleştirin ’insanlık adına elde ne kalıyor’ dediğinizde gelecek nesillere aktaracağınız şey kültürdür, medeniyet mirasıdır. Özellikle şunu belirtmek isterim; Sayın Bakanımızın kültürel mirasımızın korunması konusunda toplumsal bilincin yükseltilmesi konusunda çok büyük bir katkısı olmuştur. Sürekli bunun altını çizmiştir. Kendi döneminde pek çok iş gerçekleştirdi. Kültür politikalarının çeşitlendirilmesi, turizm politikalarımızın çeşitlendirilmesi bakımından... Fakat benim için en dikkati çekici olan kendisiyle -geçmişim bağlamında da bunu söyleyebilirim- kültür mirasımıza sahip çıkılması hususunda toplumsal bilincin yükseltilmesine katkı yapması, sürekli bunu ayakta tutmasıydı. 
 
 Tabi  partimiz ve hükümetimiz açısından aslında son derece stratejik bir bakanlıktır Kültür ve Turizm Bakanlığı. Çünkü dünyanın neresinde ’varız’ diyorsak bugün, o yerlerde fiziken yokuz, askeri olarak yokuz, hatta bazen ekonomik olarak yokuz ama oralarda kültürel olarak var olduğumuz için oralarda varlık iddia ediyoruz. Dolayısıyla bir bakıma kültür hayatımız bizim var oluş iddiamızın omurgasını oluşturuyor. Bu bakımdan böyle bir görevi üstlenmenin hem sorumluluğunu yaşıyorum hem de benim açımdan çok büyük bir gururdur." Çelik, birikiminden her zaman yararlanacağı Günay ile halef selef olmaktan gurur duyduğunu söyledi. AK Parti Genel Başkan Yardımcısı Mevlüt Çavuşoğlu’nun da katıldığı devir teslimin ardından, Günay, tek tek vedalaştığı gazetecilere çikolata ikram etti.
 
 AA