ABD elçisi uyarıldı
ABD'nin Ankara Büyükelçisi Francis Ricciardone, Dışişleri Bakanlığı'ndaki temaslarını tamamlayarak bakanlık binasından ayrıldı.
Görüşmede ağırlıklı olarak terörle mücadele konusunun ele alındığı, ancak Ricciardone'nin basına yansıyan son açıklamalarından duyulan rahatsızlığın da dile getirildiği öğrenildi.

Büyükelçi Ricciardone'nin Dışişleri Bakanlığı Müsteşarı Feridun Sinirlioğlu ile yaptığı görüşme yaklaşık olarak 2 saat 15 dakika sürdü.

Diplomatik kaynaklardan edinilen bilgiye göre, görüşmede çok çeşitli konular ele alındı, ancak ağırlıklı olarak terörle mücadele ve bu konuda Türkiye ile ABD arasındaki işbirliği gündeme geldi.

Görüşmenin birçok konunun ele alınması sebebiyle uzun sürdüğünü vurgulayan diplomatik kaynaklar, terörle mücadelenin bütün boyutlarıyla en kapsamlı şekilde ele alındığını kaydetti.

Ricciardone'nin iki gün önce yaptığı ve basına yansıyan açıklamalarından duyulan rahatsızlığın da görüşme sırasında büyükelçinin dikkatine getirildiğini ifade eden kaynaklar, gerekli uyarının yapıldığını, bir büyükelçinin bu tür ifadelerde bulunmasının kabul edilemez olduğunun söylendiğini ve bunun bir daha tekrarlanmamasının beklendiğinin vurgulandığını belirtti.