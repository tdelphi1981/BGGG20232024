Kamalak'tan gençlere: Zulme dur deyin!
Saadet Partisi Genel Başkanı Mustafa Kamalak, zulme dur demek gerektiğini ve bu görevin de gençlere düştüğünü söyledi.
 Kamalak, partisinin Adana İl Teşkilatı tarafından Seyhan Kültür Merkezi'nde düzenlenen Gençlik Şöleni'ne katıldı. Yaklaşık 2 saatlik bir gecikmenin ardından salona giren Kamalak'ı partililer yoğun sevgi gösterisi ile karşıladı. Konuşmasında İslam ülkelerinde yaşanan sıkıntılara değinen Kamalak, Filistin, Gazze, Suriye ve Afganistan'da yaşanan durumdan örnekler verdi. Zulme dur demek gerektiğini ve bu görevin gençlere düştüğünü ifade eden Kamalak, "Türkiye'de Batı hayranları var. Milli Görüş ise hiçbir zaman Batı kompleksine yakalanmamıştır. 'Yolumuz Batıdır' demedik. Milli Görüş hiçbir zaman Batı karşısında eğilmedi. 'Amacımız İslam Birliği'ni kurmaktır' dedik. Bu da inşallah kurulacaktır." ifadelerini kullandı.
 Kamalak ayrıca, teşkilatların yerel seçime iyi hazırlanmaları isteğinde bulundu.
 Programda ayrıca, Harun Beyaz, Ammar Acarlıoğlu, Seyhan Anmaç ile Fatih Tekin tarafından da ezgi ve ilahiler seslendirildi.
 CİHAN
  