Paşanın kesik başını istedi
 
 Türkiye Arnavutluk Dostluk Gurubu Başkanı ve AK Parti İzmir Milletvekili Rıfat Sait, Arnavutluk Başbakanı Sali Berişa'nın, Türkiye'den, Ali Sami Yen'in babasının mezarı ile Osmanlı döneminde başı kesilerek idam edilen Arnavut asıllı Tepedelenli Ali Paşa'nın başının Arnavutluk'a naklini istediğini bildirdi.
 
 Sait, Balkan temasları kapsamında, Milli Savunma Bakanı İsmet Yılmaz ile birlikte, Arnavutluk ve Kosova gezisine katıldığını, Arnavutluk Başbakan Sali Berişa, Cumhurbaşkanı Buyar Nişanı ile Kosova Başbakanı Haşim Taçi ve Meclis Başkanı Yakup Krasniçi ile gerçekleşen görüşmelere katıldığını ifade etti.
 
 Görüşmelerde Arnavutluk Başbakanı Berişa'nın, kendilerinden ilginç bir istekte bulunduğunu belirten Sait, ''Başbakan Berişa, Arnavut asıllı Ali Sami Yen'in babası ve ilk Türkçe sözlüğün yazarı olan Şemsettin Sami'nin (Sami Fraşeri) mezarının Arnavutluk'a getirilmesini istedi. 
 
 Berişa ayrıca, Osmanlı döneminde kafası kesilerek idam edilen ve kesik başı bir tepside İstanbul'a getirilen Arnavut asıllı Tepedelenli Ali Paşa'nın kafasının da Arnavutluk'a naklini talep etti. Bu konuda Arnavutluk tarafının resmi yazısı da ülkemize gönderildi diye biliyorum'' dedi. 
 
 Sait, II. Mahmut döneminde idam edilen Tepe Delenli Ali Paşa'nın gövdesinin, Arnavutluk'taki bir mezarda bulunduğunu ifade etti.
 
 AA