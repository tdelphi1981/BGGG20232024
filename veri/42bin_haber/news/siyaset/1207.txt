Müezzinoğlu: Siyaset etiket ve rozet değil, borç ödeme alanı
Sağlık Bakanı Mehmet Müezzinoğlu, 'Millet bizi hep başının üzerinde taşıdı. Bizim bu millete yanlış yapma hakkımız yok, eksik yapma hakkımız yok. Milletin önüne kendimizi koyma hakkımız yok' dedi.
Bakan Mehmet Müezzinoğlu, AK Parti Gaziantep İl Başkanlığı'nda partililerle bir araya geldi.

Burada partililere hitap eden Müezzinoğlu, siyasi sorumluluklarının sadece Türkiye'de yaşayan 75 milyon olmadığını, sınırları aşan bir sorumlulukları bulunduğunu söyledi.

AK Parti'nin milletin partisi olduğunu ifade eden Müezzinoğlu, şöyle konuştu:

'Milletin ortak aklının, ortak hayallerinin, ortak beklentilerinin ve geleceğe ait heyecanlarının öncüsüyüz. Bunu temsil etmeliyiz. Bize oy versin, vermesin biz milletin partisiyiz. Bu millet kurulduğumuz günden bu yana AK Parti'ye asla yanlış yapmadı. Çok zor koşullarda, birilerinin kapalı kapılar ardında bir çok senaryoyu çizdiğinde bile... Adımızla dalga geçtiler, logomuzla dalga geçtiler. 'Bunların geleceği belli değil. Genel başkanının ömür boyu siyasi yasağı var' denildi. Ama millet bunlara asla inanmadı, asla teslim olmadı, asla kanmadı. Genel başkanının milletvekili olmadığı bir seçimde neredeyse anayasal değişikliği yapacak bir çoğunlukla meclise gönderdi. Millet bizi hep başının üzerinde taşıdı. Bizim bu millete yanlış yapma hakkımız yok, eksik yapma hakkımız yok. Milletin önüne kendimizi koyma hakkımız yok. Milletin önüne partililerimizi koyma hakkımız yok.'

-'Siyaset etiket ve rozet değil, borç ödeme alanı'-

Siyaseti bir etiket ve rozet olarak değil, aksine milletin medeniyet anlayışına borç ödeme alanı olarak gördükleri vurgulayan Müezzinoğlu, 'O alanda samimiyet ve gayreti eksik etmeden dua etmeliyiz ki, Rabbım bu borcu ödemeyi bizlere nasip etsin. Ne olursak olalım sorumluluğumuz ülkemiz için, milletimiz için. Millet, 'Peşinen gel iktidarım ol' dedi. Biz geriye dönük borç ödüyoruz' diye konuştu.

Milletin hizmetin dışında başka bir beklentisi bulunmadığını vurgulayan Müezzinoğlu, şunları kaydetti:

'Milletin sıkıntılarını ve dertlerini paylaşarak azaltacağız ki yarın paylaşarak büyüteceğimiz mutluluklarımız olsun. Bu millete samimi olacağız. Ama yalnız samimiyet yeterli mi? Yetmez. İkincisi gayret edeceğiz. Asla ihmal edilmemesi gereken bir başka husus da birlik ve beraberliğimiz. AK Parti'nin bir çok senaryoyu aşmasında yatan birlik ve beraberliktir. Bu birlik ve beraberlik bizleri ayakta tutmuştur. Biz samimiyetle kimseyi dışlamadan kucakladık.'

Müezzinoğlu'nun, Gaziantep'te yapılacak sağlık yatırımları hakkında bilgi verdiği toplantı, daha sonra basına kapalı gerçekleştirildi.

Toplantıya AK Parti Gaziantep milletvekilleri Nejat Koçer, Ali Şahin, Halil Mazıcıoğlu ve Mehmet Erdoğan, Büyükşehir Belediye Başkanı Asım Güzelbey, ve AK Parti Gaziantep İl Başkan Vekili Mehmet Haz ile partililer katıldı.