CHP'li Hamzaçebi: Irkçılığı reddediyoruz
CHP Grup Başkanvekili Akif Hamzaçebi, 'Irkçılık gibi bir yaklaşımı reddederiz. Böyle bir kavram CHP'nin uzağında yakınında olamaz' dedi.
TBMM Genel Kurulu'nda, CHP'nin faili meçhul cinayetlerin aydınlatılmasıyla ilgili araştırma önergesinin bugün görüşülmesi önerisi ele alındı.

CHP Bolu Milletvekili Tanju Özcan, bu cinayetlerin faili meçhul kalması için devletin katkı verdiğini öne sürdü.

Bombayı koyanın ya da tetiği çekenin bulunmasının faili meçhulün çözüldüğü anlamına gelmediğini dile getiren Özcan, bunların yaptırtanın kim olduğu ve hangi amaçla bu eylemin yapıldığının ortaya çıkarılması gerektiğini kaydetti.

AK Parti'nin, aydınların öldürüldüğün olayların aydınlatılmasını istemediğini öne süren Özcan, 'Çünkü bu cinayetlerin arkasında onları iktidara getiren emperyal güçler ortaya çıkacaktır' dedi. Bu nedenle, AK Parti'nin hiçbir zaman yakın dönem aydın cinayetlerini çözülmesini samimi olarak istemediğini savunan Özcan, 'Ülkemizde bu kadar faili meçhul cinayet varken 'ben iktidarım' deme hakkına sahip değildir' diye konuştu.

Özcan, iktidarı bu cinayetlerin çözülmesi için somut adımlar atmaya davet etti.

AK Parti Isparta Milletvekili Recep Özel, AK Parti'nin hiçbir olayı hasır altı etmek gibi bir niyetinin olmadığını, bütün olayları gün yüzüne çıkardığını belirtti.

AK Parti döneminde hiçbir faili meçhul cinayet olmadığını belirten Özel, 'AK Parti grubunu zan altında bırakmak, siyasi etiğe ve ahlaka yakışmaz. Elinizde somut bir bilgi varsa söylersiniz' dedi.

CHP Grup Başkanvekili Akif Hamzaçebi, terör ve Kürt sorununun iç içe geçmiş sorunlar olduğunu belirterek, bunları birbirinden ayırmak mümkün olmadığını, birlikte ele alınması gerektiğini söyledi.

CHP'nin bu sorunun çözülmesini istediğini dile getiren Hamzaçebi, şunları söyledi:

'Biz, Türkiye sınırları içindeki bütün insanları eşit ve kardeş görürüz. Bütün insanlarımızın aynı haklara sahip olmasını isteriz. Bu ülkede barış, kardeşlik içinde bir arada yaşamanın yollarını aramalıyız. Zaman, bu zamandır. Bu iklimi hep beraber yaratmalıyız.

Irkçılık gibi bir yaklaşımı reddederiz. Böyle bir kavram CHP'nin uzağında yakınında olamaz. CHP böyle bir kavramla ilişkilendirmek mümkün değildir. Bütün insanlara eşitlik ve kardeşlikle yaklaşırız. Bütün vatandaşlar herkes birbirini kucaklamalıdır.'

AK Parti Kırıkkale Milletvekili Ramazan Can, AK Parti'yi faili meçhul cinayetleri işleyenlerle paralel görmenin talihsizlik olduğunu söyledi.

CHP'nin önerisi reddedildi.

Grup önerisinin ardından 'anadilde savunmaya' olanak tanıyan tasarının görüşmelerine geçildi.