CHP'li Batum o cezaya itiraz etti
CHP Eskişehir Milletvekili Süheyl Batum, aracına kesilen trafik cezasına milletvekili olduğu için değil, cezanın gerekçesini öğrenmek için itirazda bulunduğunu söyledi.
Batum, yaptığı açıklamada, bazı basın yayın organlarında, İstanbul'da 2 ay önce aracına kesilen trafik cezasına, 'milletvekiline ceza yazamazsınız' gerekçesiyle itiraz ettiğine yönelik haberlerin yayımlandığını söyledi. Bunun doğru olmadığını belirten Batum, 'Türkiye'nin gündemi çok karışırken bu gündemi saptırmak ve bizleri itibarsızlaştırmak için bu haberler yayımlandı. Bulanık suda balık avlama yöntemi izlendi' dedi.

Batum, şunları söyledi:

'Bu haberleri okuyanlar, sanki ben, aracıma ceza yazan trafik polisine 'Siz benim kim olduğumu biliyor musunuz? Ben milletvekiliyim, nasıl ceza yazarsınız? Ben bu parayı ödemem?' diye tepki göstermişim gibi algılıyor. Oysa ben ne yazılı ne de sözlü olarak kimseye bu şekilde ifadeler kullanmadım.

Ben milletvekili olduğum için değil, cezanın gerekçesini öğrenmek için trafik dairesine itirazda bulundum. Yani ben aracımla nerede ne yaptım da bu ceza geldi? Bunun tutanağı nerede? Nedir bu cezanın gerekçesi? Bunları öğrenmek için itirazda bulundum. Cezayı hak edecek hangi suçu işlediysem bunun kanıtını istiyorum. Ama maalesef kamuoyuna bu durum çok farklı yansıtıldı.'

Süheyl Batum, söz konusu cezayla ilgili bir ay önce itirazda bulunduğunu ancak başvurusunun henüz sonuçlanmadığını söyledi.