Ekvador çevresini üç kez dolaştı
Kılıçdaroğlu 2012'de, Ekvator çevresini üç kez dolaşacak yol katetti.
 CHP Genel Başkanı Kemal Kılıçdaroğlu, 2012 yılında ilçe ve beldelere yapılan ziyaretler dikkate alınmadan yapılan hesaplamaya göre yurt içi ve yurt dışında toplam 123 bin 544 kilometre yol yaptı. Kılıçdaroğlu, bu ziyaretler sayesinde dünyanın Ekvator çevresini üç kez dolaşacak mesafeyi katetti.
  CHP Genel Başkanlığı İletişim Koordinatörlüğü'nün açıklamasına göre Kılıçdaroğlu, yurt dışı 41 bin 640 kilometre, ilçe ve beldeler hariç, yurt içinde ise il ziyaretleriyle 81 bin 904 km olmak üzere toplam 123 bin 544 kilometre yol kat etti. Kılıçdaroğlu'nun yurt içinde 136 seyahat yaptığı belirtilen açıklamada, "Ayrıca, Afrika /Capetown, Bosna Hersek ve Kuzey Kıbrıs Türk Cumhuriyeti'ne gitti. Genel Başkan Kılıçdaroğlu CHP Genel Merkezi ve TBMM'de yabancı heyetler ve büyükelçilerle de 41 kez görüştü. Kılıçdaroğlu geçen yıl sendika, dernek, platform, konfederasyon ve cemiyet dahil olmak üzere 99 sivil toplum kuruluşuyla bir araya geldi. Kemal Kılıçdaroğlu, 2012'de 79 kez yerli-yabancı basın kuruluşlarıyla buluştu, röportajlar verdi, canlı yayınlarda soruları yanıtladı. Geçen yıl 66 kongre, genel kurul, konferans ve panele katılarak konuşma yapan Kılıçdaroğlu, festival, konser dahil olmak üzere 80 sanat ve müzik, spor ve benzeri etkinliğine de konuk oldu." bilgilerine yer verildi.