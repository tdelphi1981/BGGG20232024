O ses yarbaya ait çıktı
Ergenekon var Cem Ersever Abdullah Çatlı imha edildi
KKK 3. Ordu Komutanlığı Askeri Savcılığı, Yarbay N.S.D.'nin internet ortamında yayınlanan ses kaydının kendisine ait olduğunu tespit etti. Askeri Savcılık, "Ergenekon var. Cem Ersever ve Abdullah Çatlı imha edilmiştir" ifadelerinin yer aldığı ses kaydı için "Manipülasyon yoktur. Ses şüpheliye ait" dedi. 

"ÖNCE EN UÇ NOKTAYA KADAR YETİŞTİRİLİR SONRA İMHA EDİLİRLER"
İnternet ortamında ses kaydı yayınlanan Yarbay N. S.D. hakkında Askeri Savcılığın başlattığı soruşturmanın sonuçlandığı ortaya çıktı. Kara Kuvvetleri Komutanlığı 3. Ordu Komutanlığı Askeri Savcılığı tarafından yürütülen soruşturma kapsamında, söz konusu ses kaydının Yarbay N.S.D'ye ait olduğu belirtildi. İnternet ortamındaki ses kaydında, "Ergenekon maalesef var. Ergenekon'un içindeki adamların hepsinin şu an ki görevlerinin ne olduğunu biliyorum. Bir özel harekatçı olarak biliyorum. Gayri Nizami harpte şu vardır. Ülken menfaati için adamı en uç noktaya kadar yetiştirirsin. Sonra devlet için tehlike olacağını anlayınca imha edersin. Cem Ersever ve Abdullah Çatlı bu nedenle imha edilmiştir. Mesela devletin gayri nizami harp yaptırıp öldüremediklerinden biri Abdullah Öcalan'dır" ifadeleri yer alıyordu. 

"SÖYLEDİKLERİ ASKERİ YARGININ GÖREV ALANINA GİRMİYOR"

Bu ses kaydını dikkate alan Ankara Cumhuriyet Başsavcılığı, faili meçhul cinayetler soruşturması kapsamında Yarbay N.S.D.'nin "tanık" sıfatıyla ifadesini almıştı. Ergenekon davasına bakan mahkemenin de Yarbayın ifadesine başvuracağı öğrenildi. Yarbay N.S.D. hakkında, Askeri savcılık "Ses kaydındaki beyanları Askeri yargının görev alanına girmiyor" diyerek kovuşturmaya yer yoktur kararı verdi. Soruşturma evrakında şunlara yer verildi: "Şüpheliden mukayese için alınan ses kaydı esas alınarak yaptırılan kriminal laboratuar incelemesi sonucunda; internetten temin edilen ses kaydı üzerinde manipülasyon yapılmadığı, ses kaydının N.S.D'ye ait olduğu tespit edilmiştir."