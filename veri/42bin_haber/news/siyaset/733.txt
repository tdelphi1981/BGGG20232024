'Bu ülkede doğum kontrolüyle 'kısırlaştırma hareketi' yaptılar'
 
 Türkiye’de yıllar önce doğum kontrolü yaptırıldığına dikkat çeken Başbakan Erdoğan, "Yıllar önce hatırlayın bu ülkede doğum kontrolü yaptılar ve bizi aslında fert ettiler. Farkında olmadan ilaçlarla vesaire biraz açık konuşacağım, bu toplulukta kısırlaştırma hareketi yaptılar. Çünkü bu milleti böylece daraltmak, küçültmek istediler"dedi.
 
 AK Parti İl Başkanı Ahmet Uzer’in oğlu Sinan Uzer ve Ayşe Nakipoğlu’nun nikah töreni Şehitkamil Kültür ve Kongre Merkezi’nde gerçekleştirildi. AK Partili Gaziantep Büyükşehir Belediye Başkanı Asım Güzelbey’in kıydığı nikahta gelin ve damadın şahitliklerini Başbakan Erdoğan, Aile ve Sosyal Politikalar Bakanı Fatma Şahin, Gıda, Tarım ve Hayvancılık Bakanı Mehdi Eker, Gümrük ve Ticaret Bakanı Hayati Yazıcı, Milli Eğitim Bakanı Ömer Dinçer, Ulaştırma, Denizcilik ve Haberleşme Bakanı Binali Yıldırım ve AK Parti Genel Başkan Yardımcısı Hüseyin Çelik yaptı. 
 
 Başbakan Erdoğan genç çifte hitaben, "Evlilik uzun bir yolculuk. İyi günler var, kötü günler var. İyi günlerde mutluluğu birlikte paylaşacaksınız. Ama kötü günlerde de sabırla bunu mutluluğa dönüştüreceksiniz. Biliyorsunuz benim her zaman bir nasihatim var. Orada bir yanlışlık yok değil mi aranızda bunu görüştünüz. Bir aksilik yok. Ahmet bey, ‘Herkese 3 diyorum. Bizim ki Güneydoğu şartlarına göre olması lazım’ diyor. Sayın Nakiboğlu da diyor ki bizim bir kitapçığımız var. Orada sizin en az 3 tavsiyeniz var. Ahmet bey de Güneydoğu şartlarına göre deyince 3’ün daha da tırmanması gerekiyor. İnşallah siz bu hassasiyetimizi zaten biliyorsunuz. Hele hele böyle nitelikli ailelerimizin bu konudaki hassasiyeti milletimizin, ülkemizin geleceği için çok büyük önem arzediyor" diye konuştu.
 
 BİR ÇOCUK İFLAS, İKİ ÇOCUK YERİNDE PATİNAJDIR
 
 Türkiye’de yıllar önce doğum kontrolü yapıldığını kaydeden Başbakan Erdoğan şunları söyledi:
 
 "Bizi aslında fert ettiler. Farkında olmadan ilaçlarla vesaire biraz açık konuşacağım, bu toplulukta kısırlaştırma hareketi yaptılar. Çünkü bu milleti böylece daraltmak küçültmek istediler. Bakınız şu anda dünyanın ilk 5 ülkesi arasında yer alan iki önemli ülke var. Birisi Çin, diğeri Hindistan’dır. Bunların kişi başına milli geliri aslında çok çok kötüdür. Fakat toplam nüfusta durum çok farklıdır. Onun için insana endeksli olarak dünyanın ilk 5’i arasında bu iki ülke şu anda yer alıyor. Yoksa belli bir kaymak takımının dışında her iki ülke de sefilleri yaşıyor. 
 
 Onu da söyleyeyim. Oraları gidip görenler çok iyi bilir. Biz onların yanında hamdolsun çok çok iyi noktadayız. O zaman bu işin sermayesi nedir? İnsandır. Hele hele genç nüfusu çok önemli. Benim bir prensibim var. Ekonomide başarının sırrı, söylerler emek, sermaye, tüketim, üretim ve yatırım planı. Ben diyorum ki hayır, sadece insandır. Çünkü insan varsa emek, sermaye, tüketim, üretim, yatırım var. İnsan yoksa bunların hiç biri yok. Özellikle genç dinamik bir nüfusunuz varsa o zaman gelecek evelallah sizindir. Şu anda bizim nüfusumuzun hamdolsun yüzde 60’u 30 yaşın altında. Fakat çoğalmaya baktığımız zaman bu gidişle 2037 – 2040’ta tehlike çanları çalıyor. Öyleyse bizim bunu yaygınlaştırmamız lazım. Bu konuda bu işi 1-2 tane yeter, hayır. Bir tane iflastır. Bu ülkenin iflasıdır. 2 tane yerinde patinajdır. 3, eh. Biraz bizi ileriye doğru taşıyacaktır. Onun için bize 4-5 bunlar lazım. Hele hele böyle nitelikli yavrularımız, gençlerimiz bu konuda bu hassasiyeti gösterdikleri zaman durum daha da farklı oluyor."
 
 ÇOCUKLARIMIZ AMERİKAN BEZLERİYLE BÜYÜDÜ
 
 Eşi Emine Erdoğan’ı örnek veren Başbakan Erdoğan "Açık konuşacağım dedim ya. Şimdi ben kendi eşime bakıyorum garibim Amerikan bezlerini kazanlarda yıkadılar, benim oğullarımı, çocuklarımı öyle büyüttüler. Bu salonda olanların bir çoğu aynı şekilde büyümedi mi ? Ama buna rağmen 4,5,10 tane. Bugün gittiğimiz Nizip’te bir evde vatandaş ‘Benim 10 çocuğum var, ama 10 çocuğu böyle yetiştirdim’ dedi. Şimdi kaldı mı öyle Amerikan bezi. Marketten bezi al, bitti. Onu al, çöpe at, öbürünü oraya hemen temizle. Tablo bu. Yani iş kolaylaştı. 
 
 Tabi bir de şu var. Biz annelerden şunu da istiyoruz. Böyle mamaya şuna buna yok. En az 1,5 yıl, ortalama 2 yıl sadece anne sütü ile yavrularımızı büyüteceğiz. Ondan daha önemli rızk yok. Onunla beraber, o yavru da çok daha güçlü sağlıklı yetişir. Siz de geleceğe çok daha sağlıklı bir şekilde hazırlanırsınız. Bunu da özellikle bilmenizi istiyorum. Bu yolculukta inşallah ben inanıyorum ki bu salonda olan kardeşlerim bu hassasiyetin içinde olacaktır. Bir milletin en küçük nüvesi ailedir. Sizler bu sağlıklı ailelerin temelini atacaksınız ve böylece sağlıklı bir milleti inşa edeceğiz" diye konuştu.
 
 BU ÜLKEDE AYRIMI YAPANLAR DIŞ KAYNAKLI
 
 Başbakan Erdoğan, Türk milletinin sağlıklı olması gerektiğini belirterek sözlerine şöyle devam etti:
 
 "Türk milletinin sağlıklı olarak geleceğe yürümesi lazım. Ama Türküyle, Kürdüyle, Lazıyla, Çerkeziyle, Gürcüsüyle, Zazasıyla hep beraber. Aramıza nifak sokmak isteyenlere sakın fırsat vermeyin. Biz Türkiye Cumhuriyeti vatandaşıyız. Bu çatının altında Türk, Kürt, Laz, Çerkez, Gürcü vesaire. Biz birbirimizi Allah için, yaradandan ötürü seveceğiz. Yani ne oluyor ki bize, kalkıyoruz bu ülkeyi bölmeye parçalamaya çalışıyoruz. Derdiniz ne kardeşim ? Cumhurbaşkanı mı olamadınız, e oldun. Parlamentoya mı giremedin. E girdin. Şu anda parlamentoda 100’e yakın benim Kürt kardeşim var. Genel müdür mü, müsteşar mı olamıyorsun. Buralara hep geliyorsun. Gelmemek gibi bir şey yok. Ya bu ülkede ayrım yok. Ayrımı birileri yapmak istiyor ve bunlar sadece iç kaynaklı değil. Dış kaynaklı. Bunu da bilesiniz. Çünkü dünyada öyle mahfiller var ki güçlü bir Türkiye istemiyorlar. Çünkü güçlü bir Türkiye’nin neleri başarabileceğini de çok iyi görüyorlar. Öyleyse elele vereceğiz. Dayanışma içinde olacağız. Bir olacağız, beraber olacağız ve birbirimize olan hoşgörümüzü daha da artıracağız. Ben kardeşlerimizin inşallah güçlü bir Türkiye’nin güçlü bir milletin, güçlü bir ailesini inşallah oluşturacağına inanıyorum."
 
 Başbakan Erdoğan, "Biz aile cüzdanlarını hep kızlarımıza veririz. Çünkü aradığınız zaman bunu rahat bulursun. Yoksa erkekler bu işi pek takip etmiyor. Bakarsın kaybeder ne olur ne olmaz. Bu bir belgedir malum. Ben bunu kızımıza takdim ediyorum" diyerek evlilik cüzdanını geline verdi. Daha sonra geline altın bileklik takan Başbakan Erdoğan’a da, gelin Ayşe Nakıboğlu tarafından da hediye verildi. Dua okunmasının ardından nikah sona erdi. Başbakan Erdoğan Gaziantep Havalimanı’ndan Başbakanlık özel uçağıyla Ankara’ya hareket etti.
 
 DHA
  