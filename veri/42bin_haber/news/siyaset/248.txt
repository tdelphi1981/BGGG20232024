Hükümet 12 Eylül'ü geride bıraktı
CHP Grup Başkanvekili Akif Hamza Çebi, SPK yönetiminin görevden alınmasını değerlendirdi.
 CHP Grup Başkanvekili Akif Hamzaçebi, SPK’nın bir 12 Eylül dönemi kurumu olduğunu belirterek hükümetin, TBMM Genel Kurul’unda verilen önergeyle SPK yönetiminin görevden alınmasıyla 12 Eylül darbesini yapanları geride bıraktığını ifade etti.
 Hamzaçebi yaptığı açıklamada, “12 Eylül darbecilerinin düzenleyici ve denetleyici kurum olarak özerklik ilkesi üzerine kurdukları SPK, dün geceki müdahale ile yok edilmiştir. Bundan sonra yönetime kim gelirse gelsin, gelenler hükümetin bu operasyonunun gölgesinde görev yapacaklardır” dedi. SPK Başkan ve üyelerinin görevlerinden hangi şartlarda nasıl alınacağının kanunda belli olduğunu; suç işledikleri iddiası varsa bunlar hakkında kovuşturma yapılması ve cumhuriyet savcılıklarına, yargıya intikal ettirilmesinin gerektiğini kaydeden Hamçzebi, “Bunlar olmaksızın ‘Ben öyle istiyorum’ denilerek bu yola başvurulamaz” dedi.
 Hamzeçebi, SPK yasa tasarısı ile İstanbul Menkul Kıymetler Borsası’nın da Borsa İstanbul AŞ adı altında yeniden yapılandırıldığını belirterek, bunun sadece özelleştirme gibi bir amaçla yapılmasının yanlış olduğunu vurguladı. İstanbul Menkul Kıymetler Borsası’nın kuruluşuna ilişkin kanun hükmünde kararnamenin de aynen SPK Yasasında olduğu gibi 12 Eylül döneminde çıkarıldığını belirten Hamzaçebi, şöyle devam etti:
 “Bu hükümetin yaptığı düzenlemeye kadar Borsa’nın yönetimi başkan dahil 5 kişiden oluşuyordu. 4 yönetim kurulu üyesi Borsa Genel Kurulunca aracı kurum temsilcileri arasından seçiliyor, başkan ise hükümet tarafından tayin ediliyordu. Kasım 2011’de yürürlüğe giren bir kanun hükmünde kararname ile hükümet Borsa Yönetim Kurulunun üye sayısını başkan dahil 7 kişiye çıkararak, 7 kişilik yönetimin başkan dahil 4’ünün atama yetkisini de kendisine aldı. Dün gece kabul edilen Kanunla aynı anlayış devam ettiriliyor. Borsa Yönetim Kurulu’nun büyük bir çoğunluğu hükümetin uygun gördüğü kişilerden oluşacaktır. Ayrıca Kanunda yer alan bir maddeye göre de Borsa’nın harcamaları TBMM’nin denetimi dışına çıkarılmıştır. Yani Borsa bir yandan devletleştirilirken, diğer yandan parlamenter denetimin dışında bırakılmıştır. Anonim şirkete dönüştürülen Borsa’nın Borsa İstanbul AŞ.’ye ait hisselerinin özelleştirilmesine ilişkin herhangi bir süre söz konusu değildir. Yani Borsa görünüşte anonim şirkete dönüştürülürken, gerçekte devletin bir kurumu haline getirilerek hükümetin kontrolüne alınmakta ve harcamaları da parlamento denetiminin kapsamının dışına çıkarılmaktadır. Bu da demokrasiye ve bütün gelişmiş ülkelerde millete ait olan ‘bütçe hakkı’na vurulmuş bir darbedir. 12 Eylül darbesini yapanlar yargılanıyor. Ancak o darbeyi yapanların özerklik anlayışı içinde yapılandırdıkları  kurumlara darbe vuranlar hükümette ve onlar ülkeyi yönetiyorlar.”
 ANKA