"BDP'li vekilin hareketi çok çirkin"
Başbakan Yardımcısı Bekir Bozdağ, Esenyurt Kültür Merkezinde düzenlenen Uluslararası Braille Kur'an Konferansının açılışına katıldı.
Konferansın açılışı sonrası Başbakan Yardımcısı Bozdağ'a BDP Şanlıurfa milletvekili İbrahim Binici'nin Şanlıurfa'daki gösterilerde polislerin biber gazlı müdahalesine karşılık tehditi soruldu. Bozdağ yeni anayasa çalışmalarında gecikme yaşanıp yaşanmayacağı sorusuna da yanıt verdi.


" MİLLETİN VEKİLLERİNİN MİLLETE ÖRNEK OLMASI LAZIM "


Bozdağ, " Çok çirkin bir fotoğraf, çok çirkin bir hareket. Kendini bilmez bir yaklaşım olarak görüyorum. Milletin vekillerinin millete örnek olması lazım. Polis hepimizin can ve mal emniyetinin bekçisidir. Canları pahasına bu görevi yapan insanlara karşı böylesi bir yaklaşımı şiddetle kınıyorum lanetliyorum. Bu, bir noktada bilinçaltının dışa vurumu gibi, kabul edilemez çirkin bir bir yaklaşımdır. BDP'nin bu milletvekilinin çirkin yakaşımı karşısında nasıl bir tavır takınacağı da ayrı bir konu. Umarız onlar bu çirkin yaklaşıma pasif durarak, ortaklık etmezler gereğini yaparlar. Yapmazlarsa zaten miletimiz bu yaklaşımları değerlendiriyor ona göre vatandaşımız da değerlendirmesini yapar sandıkta bunun cevabını verir. Kabul edilemez çirkin bir yaklaşım " dedi. CHP milletvekili Hüseyin Aygün ile ilgili de konuşan Bozdağ, " CHP'li milletvekili Hüseyin Aygün de polislerimize karşı kabul edilemez çirkin bir yaklaşım ortaya koydu. Ama maalesef CHP'den de bu çirkin yaklaşıma karşı herhangi bir ses yükselmedi. Ben hem Hüseyin Aygün'ü hem de İbrahim Binici'yi kınıyorum. Bu tutumlarını çirkin bulduğumu buradan bir kez daha ifade ediyorum. Bunu kendini bilmez kişilerin yaklaşımı olarak görüyorum " diye konuştu.


" ARZUMUZ UZLAŞMA KOMİSYONUNUN ANAYASAYI MİLLETİN HUZURUNA GETİRMESİDİR "


Bozdağ, yeni anayasa çalışmalarında bir gecikme yaşanıp yaşanmayacağı sorusuna da yanıt verdi. Bekir Bozdağ, " Bütün Tükriye'nin talebi yeni anayasanın kısa sürede hayata geçirilmesidir. 1982 anayasasının yürürlüğü girdiği günden bugüne kadar milleitmiz yeni anayasa talep ediyor. Bu, Türkiye'de bir anayasa sorunu olduğunu gösteriyor. Bizim bu sorunu aşmamız bu sorunu çözmemiz gerekiyor. O yüzden de mecliste bir uzlaşma komisyonu kuruldu. Bütün partiler eşit temsil ediliyor oy birliğiyle karar alınıyor. Bizim arzumuz bu uzlaşma komisyonunun başarılı bir çalışma yaparak yeni anayasayı uzlaşmayla milletin huzuruna getirmesidir. Biliyorsunuz komisyonun görev süresi 31 Aralık 2012 tarihinde dolmuştu. Meclis Başkanı'nın siyasi parti genel başkanlarını ziyareti üzerine 3 aylık bir süre verilmiş oldu. Bu önümüzdek 3 ay içerisinde Meclis Uzlaşma Komisyonu görevini başarıyla tamamlarsa bu, uzlaşmayla yeni bir anayasa yapma başarısı olarak ortaya çıkacaktır " dedi.


" İKİ PARTİYLE UZLAŞABİLİRİZ, BİR PARTİYLE UZLAŞABİLİRİZ VEYA BAŞKA FORMÜLLER OLABİLİR"


Bozdağ, siyasi partilere seslenerek, "Biz böylesi bir başarıyı arzu ediyoruz ama bu çalışmaların ucu açık olursa, o zaman bu yeni anayasa konusunda bizim başarılı olamayacağımız anlamını çıkarır çünkü zamana yaymak bir anlamda ipe un sermek gibi halk tabiriyle karşılık bulan bir yaklaşımdır. Biz yeni anayasa konusunda hazırlıklıyız. Herkes hazırlıklı öyleyse biraraya gelip uzlaşıp yapmak lazım. Bu 1 yıllık sürede ' Ben bu işi yaparım ' diyen komisyonun bu işi yapamaması sonucu ek süre talebi oldu. Bu da makul karşılandı. Ama bu sürenin uzaması halinde 2014'e doğru baktığınızda mahalli idaraler seçimi var. Arkasından Cumhurbaşkanlığı seçimi arkasından milletvekilliği seçimi var. Bu kadar seçimin olduğu bir ortamda ' Biz bu işi yaparız' diyenler yanlış söylüyorlar. Öyleyse bizim elimizdeki zaman belli takvim belli biz bu takvim içinde bunu yapmamız lazım. Bu da 2013 içinde. Kamuoyu bunu tatışacak arkasından anayasa komisyonuna gelecek arkasından TBMM'de görüşülecek ve arkasından halk oyuna gidecek. Baktığınız zaman biraz daha ileri taşımak kibarca ' Biz bu işin yapılmasını istemiyoruz. Masadan da kalkmıyoruz ama böyle uzatarak yapılamaz, fiilen imkansız hale getirmek istiyoruz ' gibi bir anlam taşır. O yüzden biz bu noktada samimiyiz. Eğer bu süre içinde bir uzlaşma temin edilemezse Türkiye'nin yeni anayasa talebi ortadan kalkmış olmaz bu talep duruyor. Bütün siyasi partiler bu talebin muhatabı. Biz Ak Parti olarak bundan sonra uzlaşabildiğimiz partilerle biraraya gelip - iki partiyle uzlaşabiliriz bir partiyle uzlaşabiliriz veya başka formüller olabilir - uzlaştığımızda bu yeni anayasa talebini beraber hayata geçirebiliriz. Bu kapıları kapatmıyoruz. Ama uzlaşamadık hiçbir şey olmadı. O zaman yeni anayasa talebinden vaz mı geçeceğiz ? Hayır vazgeçmeyeceğiz. Türkiye yeni anayasa talebinden vaz mı geçecek ? Vazgeçmeyecek. Bu sorun sona ermeyecek. Siyaset kurumu bu sorunu ortadan kaldırmakla vazifeli bir kurumdur. Biz üzerimize düşeni yapacağız. Milletimizin huzuruna yeni anayasayloa çıkabilmek için elimizden geleni yapacağız. Umarız bütün partiler bu noktada yeni anayasayı öngörülen sürede uzlaşmayla çıkarma başarısı gösterirler" şeklinde konuştu.