Atalay: 'Chavez'in ölümü Latin Amerika'yı adeta salladı'
Başbakan Yardımcısı Beşir Atalay, Venezuela Devlet Başkanı Hugo Chavez'in ölümünün Latin Amerika'yı sarstığını belirterek, törene Türkiye'nin üst seviyede katılım göstermesinin Venezuelalı yetkilileri çok memnun ettiğini belirtti.
Atalay, Latin Amerika ülkelerinin, Türkiye'nin yürüttüğü ilkeli politikaları yakından takip ettiğini söyledi.

Yakalandığı kanserden kurtulamayarak vefat eden Venezuela Devlet Başkanı Hugo Chavez'in başkent Caracas'taki resmi cenaze törenine katılan Atalay, törenin ardından AA muhabirinin sorularını yanıtladı.

Chavez'in hem kendi ülkesinde hem de özellikle Latin Amerika'da ve hatta kıta ötesinde ismini duyurmuş, önemli liderlerden biri olduğunu belirten Atalay, 'Politikalarını, görüşlerini hepten paylaşmayabilirsiniz ama belirgin bir mücadele adamı, ilkeleri olan ve o ilkeleri için mücadele eden, ittifaklar kuran bir insandı' dedi.

Atalay, Chavez'in cenaze törenine özellikle Latin Amerika ülkelerinin hemen hepsinin devlet başkanı ya da başbakan seviyesinde katıldığına, kıta ötesinden de ciddi düzeyde katılımın olduğuna dikkat çekerek, 'Chavez'in ölümü Latin Amerika'yı adeta salladı' ifadesini kullandı.

Türkiye'nin de günümüzde daha önce hiç görülmemiş düzeyde dünyaya açılma dönemini yaşadığına dikkati çeken Atalay, Afrika açılımının ardından şimdi Güney Amerika'ya yönelik yeni irtibat, görüşme ve ziyaretler hayata geçirdiklerini kaydetti.

Atalay, Venezuela'nın hem petrol ülkesi, hem de Güney Amerika'da önemli aktör olarak Türkiye'nin belli seviyede ilişkiler yürüttüğü ülke olduğuna değinerek, dünyanın önemli petrol merkezlerinden biri olan Venezuela ile enerji alanında üzerinde çalıştıkları konular olduğunu dile getirdi.

Chavez'in cenaze törenine de üst seviyede katılımı uygun gördüklerini söyleyen Atalay, Venezuelalı yetkililerin bundan çok memnun olduğunu aktardı.

-'Bu ziyareti çok verimli görüyorum'-

Atalay, tören sırasında, Caracas'a gelen Güney Amerika ülkelerinin devlet başkanlarının hepsiyle selamlaştıklarını, Cumhurbaşkanı Abdullah Gül ve Başbakan Recep Tayyip Erdoğan'ın selamlarını ilettiklerini söyledi.

Venezuela'nın bugün Meclis'te yemin eden geçici Devlet Başkanı Nicolas ile de ayaküstü görüşme yaptıklarını ve başsağlığı dilediklerini belirten Atalay, önümüzdeki dönemde resmen devlet başkanı olması beklenen, Venezuela'nın dışişleri bakanı olduğu sırada Türkiye'yi de ziyaret etmiş bir isim olan Nicolas Maduro ile iyi düzeyde irtibatlarının olduğunu ifade etti.

Atalay sözlerine şöyle devam etti:

'Genel manada Türkiye'nin buradaki varlığını etkili şekilde temsil etmeye çalıştık. Doğrusu ben bu ziyareti o manada çok verimli görüyorum, gelecek için önemli görüyorum. Böyle zamanlar, ülkelerin birbirlerine dostluklar gösterdiği önemli zamanlardır. Böyle zamanlardaki ilgiler genelde yerini alır, unutulmaz.'

Atalay, tören sırasında, salonda bulunan Chavez'in aile üyelerine de başsağlığı dilediklerini söyledi.

-'Türkiye'nin politikaları yakından takip ediliyor'-

Atalay, bir soru üzerine, tören sırasında görüştüğü Güney Amerikalı liderlerin, Türkiye'nin ilkeli ve kişilikli politikasına yönelik desteklerini dile getirdiklerini aktardı. Atalay, örneğin dün ayaküstü görüştüğü liderlerden biri olan Nikaragua Devlet Başkanı Daniel Ortega'nın, 'yürüttüğünüz mücadeleyi destekliyorum' dediğini belirterek, şöyle devam etti:

'Mücadele dediği, bizim ilkeli politikamız, yani mazlumdan yana, işte Filistin-İsrail meselesiyle ilgili, diğer konularda yürüttüğümüz politikaları yakından takip ediyorlar. Dolayısıyla bizim şu anki ilkeli, kişilikli politikamız, liderliğimizin dik duruşu bu liderlerin burada yürüttükleri politikalara uygundur.

Artık Türkiye daha çok belirgin. Eskiden olsa belki Türkiye bu dünyada en azından çok bilinen bir ülke değildi, daha az yansımaları oluyordu ama şimdi tabi dünyaya çok açıldığımız bir dönem ve uluslararası kuruluşlarda varız, G20'nin içindeyiz, BM'de etkiliyiz, BM Güvenlik Konseyi üyeliği yaptık, Medeniyetler İttifakı projesini yürütüyoruz ki onun üçüncü forumu Brezilya'da yapılmıştı. Dolayısıyla Türkiye şu anda dünyada iyi takip edilen, imajı çok yüksek bir ülke. O açıdan da tabi bizim buralarda, bu platformlarda olmamız doğrusu Türkiye'nin çok lehine, gelecekte bunların çok faydasını görürüz'.

Atalay, bugün görüştüğü liderlerin hepsinde, genel manada, Türkiye'den etkilendikleri, Türkiye'yi iyi takip ettikleri izlenimini edindiğini söyledi.

-'Daha fazla ticaret ve yatırım istiyoruz'-

Türkiye ile Venezuela arasında enerji alanındaki ilişkilerin düzeyinin, Chavez sonrası dönemde ne şekilde seyredebileceğine dair soru üzerine Atalay, bu alandaki ilişkiler ve işbirliğinin gelişeceğini düşündüğünü söyledi.

Bir başka soru üzerine Atalay, Güney Amerika'ya açılım politikasında ülke ayrımı yapmadıklarını, daha fazla ticaret ve daha fazla yatırım arayışı içerisinde olduklarını kaydetti.

Caracas'ta tanıştığı, burada müteahhitlik sektöründe önemli işler yapan bir Türk işadamından bahseden Atalay, 'Biz bunu istiyoruz, buralarda iş yapmak istiyoruz. Yani Türkiye kabuğuna sığmıyor, dünyanın her yerinde alan arıyoruz, her yerle ticaret yapmak, yatırım yapmak istiyoruz' dedi.

-AA'yı kutladı-

Mülakatın sonunda Anadolu Ajansı ekibinin Chavez'in cenaze törenini Caracas'ta yerinden izlemesine değinen Atalay, 'Siz de Anadolu Ajansı olarak, Türkiye'nin büyük, dünyaya açılan pencerelerinden birisisiniz, aynı zamanda da dünyayı Türkiye'ye açan... Doğrusu buraya gelmenize çok memnun oldum ben' dedi.

Atalay, Caracas'ta Türk medyasından sadece Anadolu Ajansı'nın bulunduğuna dikkati çekerek, aslında Türkiye'de Venezuela ve Chavez ile ilgili gelişmelerin çok yakından takip edildiğini, bu konunun basında geniş yer bulduğuna değindi.

Atalay, AA ekibine hitaben, 'Sizin de gelip burada bizzat bu cenaze törenini, buradaki atmosferi yakalamanız, haberleştirmeniz, takibiniz doğrusu çok iyi olmuş, sizi tebrik ederim, sevindim' diye konuştu.

Atalay, AA'nın başarılarını takdir ettiğini sözlerine ekledi.