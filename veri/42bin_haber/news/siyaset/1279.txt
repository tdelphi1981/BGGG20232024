Güler ve Cerrah için Dink delili yok
Dink cinayetiyle ilgili ek soruşturmada Güler ve Cerrah için örgüt üyeliği ve örgüte yardım suçlaması yapılacak delil bulunamadı. Güler ve Cerrah hakkında Dink cinayetiyle ilgili bir işlem yapılmayacak, ifadeleri de alınmayacak.

AGOS Gazetesi Genel Yayın Yönetmeni Hrant Dink’in öldürülmesine ilişkin ek soruşturma devam ediyor. İstanbul Başsavcılığı tarafından yürütülen soruşturmanın kapsamı, zanlıların arkasındaki “Silahlı terör örgütü”nün kimlerden oluştuğu ve cinayetin nasıl planlandığına dairdi. Savcılık, çoğu kamu görevlisi  olan 30’u aşkın ‘şüpheli’ listesindeki kişiler hakkındaki iddiaları mercek altına aldı. 
STAR’ın ulaştığı bilgilere göre, şüpheli listesinde olan dönemin İstanbul Valisi, İçişleri Bakanı Muammer Güler ile Emniyet Müdürü, Osmaniye Valisi Celalalettin Cerrah hakkında, “Terör örgütüne yardım ve üyelik” iddialarına dair delile ulaşmadığı belirtildi. Güler ve Cerrah hakkında Dink cinayetiyle ilgili işlem yapılmayacağı öğrenildi. Öte yandan, Güler ve Cerrah hakkında suç delili olmadığından ifadelerine de başvurulmayacak. 
Diğer görevliler araştırılıyor 
Diğer kamu görevlilerine dair çalışmasını da hızla sürdüren savcılığın, bu kişilerden bazılarının ifadesine başvurduğu öğrenildi. Soruşturma kapsamında pek çok kişinin de ‘tanık’ sıfatıyla dinlediği belirtildi. Bu arada, cinayet günü ve öncesine ait sanıkların telefon konuşmalarına dair HTS kayıtlarının incelenmesi ise sürüyor. 
Ek soruşturmada 28 kamu görevlisi hakkında ‘şüpheli’ sıfatıyla işlem yapıldı. Güler ve Cerrah dışında, makam odasında Dink tehdit edilen Vali Yardımcısı Ergun Güngör, Emniyet İstihbarat Daire Başkanı Ramazan Akyürek, Trabzon Emniyet Müdürü Reşat Altay, Trabzon İl Jandarma Alay Komutanı Albal Ali Öz ile çok sayıda polis ve jandarma istihbaratçısı şüpheli listesindeydi.