Meclis yeni yıla hızlı girecek
Meclis'i, 2013 yılında yoğun bir gündem bekliyor. Yeni anayasa, dokunulmazlıklar ve İçtüzük, önemli tartışma konuları olacak 
 Yorucu bir yılı geride bırakan TBMM, yeni yılda da önemli konuları ele alacak. Yeni anayasa çalışmaları, TBMM İçtüzüğü’nün yenilenmesi, dokunulmazlıklar konusu, yeni yılda Meclis’in tartışma konuları olmayı sürdürecek. 
 AK Parti Grup Başkanvekili Nurettin Canikli, AA muhabirinin sorularını yanıtlarken, Ocak ayında ele alınacak düzenlemelerle ilgili bilgi verdi. Canikli, prim borçları yeniden yapılandıran, sigortalılar lehine düzenlemeler içeren ve 4,4 milyon vatandaşı ilgilendiren "Sosyal Sigortalar ve Genel Sağlık Sigortası Kanunu ile Bazı Kanunlarda Değişiklik Yapılmasına Dair Kanun Tasarısı"nın TBMM Genel Kurulu’nda yılın ilk haftasında görüşüleceğini söyledi. 
 Canikli, elektrik piyasasına ilişkin hükümler içeren Elektrik Piyasası Kanunu ve Özel Tüketim Vergisi Kanunu’nda değişiklik içeren yasa teklifi, TSK Disiplin Kanunu Tasarısı ile görüşmeleri yarım kalan AİHM’e yapılan bazı başvuruların tazminat ödenerek çözülmesine ilişkin usul ve esasları düzenleyen tasarının da Ocak ayında yasalaştırılmasını hedeflediklerini ifade etti. 
 -"Olgunlaştığında tak diye gelir"-
  
 Dokunulmazlık konusunun olgunlaşır olgunlaşmaz Meclis gündemine geleceğini anlatan Canikli, şöyle konuştu: 
 "Konunun olgunlaşmayan kısmı var. Her geçen gün biraz daha netleşiyor ama istediğimiz kıvama henüz gelmedi. Nasıl bir objektif kriter bulmalıyız? Bu aynı zamanda hangi suçlarla ilgili olması gerektiği sorusunu da gündeme getiriyor. Bu, henüz herkesin üzerinde konsensüs sağlayacağı noktaya gelmedi. Olgunlaşmadı daha. Bunun üzerine tartışmalar, düşünmeler, fikir jimnastiği devam ediyor. Olgunlaştığında hemen tak diye gelir. Bu çalışmalar zaten yürüyor. Parti genel merkezimiz, grubumuz ve bakanlık bunu yapıyor. Aslında kamuoyu da konuyu tartışıyor. Tüm dosyalardan tutun da belli suçların ele alınmasına kadar çalışmalar ve tartışmalar yapılıyor. Terör bağlantısı suçlar kesinlikle olacak ama ondan sonrası net değil. Sadece terör ve şiddet suçu olma ihtimali yüksek, yanına başka suçlar da olabilir. Bu ihtimal yüksek. Bir fiile öngörülen hapis cezası süresi, aynı zamanda o cezaya toplumun bakış açısını gösteriyor. O açıdan bakıldığında istenen ceza miktarı da önemli kriter olabilir. Bu da masada gündemde. Terör bağlantılı, yolsuzluk suçları daha yüksek hapis cezası içeriyor." 
 -"İçtüzük için Komisyon’un çalışmasını bekleriz"-
  
 Yeni bir TBMM İçtüzüğü yapılması için Komisyon oluşturulduğunu hatırlatan Canikli, "Bu çalışmalar devam ederken Genel Kurul’un gündeminde olan ve yarım kalan teklifimizin görüşülmesi uygun olmaz. Komisyon çalışmalarını bekleyeceğiz" dedi. 
 Meclis çalışmalarında hantal bir yapının olduğunu belirten Canikli, yasama ve denetimin daha etkin ve verimli olması için İçtüzük’te ciddi değişiklik yapılması gerektiğini savundu. Canikli, "İçtüzüğün dili çok kötü yazılmış, ayrıca gerekçesi yok. Muğlaklık ve birbiriyle çelişen yönler var. Bütün bunlar Genel Kurul’da tartışmaları artırıyor. Herkes kendi düşüncesini haklı çıkaracak bölüm de bulabiliyor. İfadeler yoruma müsait ve gerekçesinin yazılmaması eksiklik oluşturuyor" diye konuştu. 
 -"Gecikmenin anlamı yok"-
  
 TBMM Anayasa Uzlaşma Komisyonu çalışmalarının 31 Aralık’ta bitip bitmeyeceği sorusuna karşılık Canikli, şunları söyledi: 
 "Çalışmalar yeni yılda da devam edecek. Temennimiz bir an önce bitirilmesidir. Hızlı hareket edilirse, bu konuda tüm siyasi partilerin duruşları ortaya çıkar ve anayasa yapma çalışmalarını hızlandırma imkanımız olur. Eğer oybirliği sağlanırsa zaten mesele yok, oybirliği sağlanamazsa yeni anayasa çalışması için hangi parti, hangi partiyle yoluna devam edecek, onları görme imkanı olur. Gecikmenin de bir anlamı yok. Böyle bir temennimiz olmuştu. Ama bu olmazsa olmaz bir taahhüt değil. Bu çalışmanın çok da uzatılmaması, bir an önce sonuçlanması gerekiyor. Belli bir noktaya da geldi. Tarih vererek komisyon çalışmalarını baskı altına almak uygun olmayabilir. Ama öyle çok sürüncemede bırakılmasının da anlamı yok. Biz buradan gerçekten sonuç almak, sivil anayasayı yapmak istiyoruz. Yapmak istediğimiz; Komisyon çalışmalarını zaman anlamında yönlendirme veya baskı altına almak değil." 
 Komisyon’un oluşumunda en büyük fedakarlığı 326 milletvekiline sahip olan AK Parti’nin yaptığını savunan Canikli, diğer partilerin toplamından daha fazla milletvekiline sahip olmalarına rağmen Komisyon’da dörtte bir oranında temsil edildiklerini vurguladı. 
 -"Bir veya birden fazla partiyle anayasayı yapabiliriz"-
  
 Başkanlık sisteminin Türkiye için çok daha etkili verimli yönetim mekanizması ortaya çıkaracağına inandıklarını dile getiren Canikli, şunları kaydetti:
 "Bunu da kayda geçirmek istiyoruz. Yoksa dayatma olamaz zaten. Bütün maddelerde siyasi partiler böyle yapıyor zaten, herkes kendi teklifini sunuyor, mutabakat sağlanmamışsa her partinin görüşü ayrı ayrı kaleme alınıyor. Bu da onlardan biri. Diğer partiler, başka partiler tarafından benimsenmeyen kendi görüşlerini oraya yazabilirken biz niye yazmayalım? En azından tarihe not düşmektir. Kabul edilmeyebilir ama düşüncemizi yazıyoruz. Bundan yola çıkarak engelleme, tıkama yönünde değerlendirme yapmak çok büyük haksızlık. O zaman bütün siyasi partiler bunu yapıyor zaten. Ben 2013 yılında yeni anayasa yapılacağından umutluyum. 4 partinin her konuda mutabakata vardığı bir anayasa metni olmayabilir ama bir veya birden fazla partiyle biz sivil anayasayı yapabiliriz." 
 -"Milletvekillerinin özlük hakları gündemimizde yok"-
  
 Milletvekillerinin özlük haklarına ilişkin çalışmanın gündemlerinde olmadığını dile getiren Canikli, "Şu anda öyle bir çalışmamız da yok, gündemimiz de yok. Meclis’in, grubumuzun gündeminde böyle bir çalışma yok. Milletvekillerinin özlük hakları ve maaşlarına ilişkin hiçbir çalışma söz konusu değil" diye konuştu. 
 Melda Çetiner - AA