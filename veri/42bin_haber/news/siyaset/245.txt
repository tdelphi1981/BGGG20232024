Bakanlıklar Lale Devri'nde
MHP Ankara Milletvekili Özcan Yeniçeri, bakanlıkların, Lale Devri'ni aratmayan büyük bir şatafat içinde olduğunu savundu.
 MHP Ankara Milletvekili Özcan Yeniçeri, Meclis'te düzenlediği basın toplantısında, bakanlıkların lale devrini aratmayan bir şaşaa içinde olduklarını, kiralanan binalar için büyük meblağlar ödendiğini belirtti. Soru önergelerine verilen cevaplara göre, Çevre ve Şehircilik Bakanlığı'nın, 2012 yılı için Balgat'ta bulunan hizmet binasına 1 milyon 416 bin TL, aynı bakanlığın, Söğütözü'ndeki hizmet binası için yıllık 2 milyon 714 bin TL kira ödendiğini kaydeden Yeniçeri, "Dışişleri Bakanlığı, sorduğumuz bir soruya verdiği cevapta, ek hizmet için kiraladığı bir binaya 2003 yılından 2012 yılına kadar ödediği kira bedeli toplam 4 milyon 249 bin 588 TL. Bülent Arınç'a bağlı olan Basın Yayın Enformasyon Genel Müdürlüğü hizmet ve ek bina için 2008 yılından 2012 yılına kadar toplam 10 milyon 857 bin 134 TL ödeme yapılmıştır. Arınç, çok duygulu bir insan. Eminim bu rakamı duyduğunda gözleri yaşaracaktır." dedi.
 Cumhurbaşkanı Abdullah Gül tarafından boşaltılmadığı için Dışişleri Bakanı Ahmet Davutoğlu'na kiralanan resmi konuta 4 yıl içinde 1 milyon 820 bin 794 TL para ödendiğine dikkat çeken Yeniçeri, "Milletin 2 milyona yakın parası boşa gitmiş oluyor. Bu paralar, ilgililerden, görevleri ne olursa olsun faizi ile birlikte tahsil edilmeli. Elbette Dışişleri Bakanı güzel bir binada oturacak ama bu ne şatafat. Siz çok özel bir yaratık mısınız? 1 milyon 820 bin TL ile bir değil birden fazla konut yapılır. Bunu nasıl düşünemezsiniz." diye konuştu.
 "YERALTINDAN PETROL ÇIKARTMAK İÇİN PARA HARCANDIĞI ZANNEDİLİYOR"
 Temsil ve tanıtım giderlerinin fazlalığına da dikkat çeken Yeniçeri , şunları dile getirdi: "Enerji ve Tabii Kaynaklar Bakanı Taner Yıldız, sorduğumuz soruya şöyle bir cevap verdi: 'Yemekli toplantı, tanıtım ve ikram malzemeleri için 2008 yılında 33 bin 221 TL, 2009 yılında 44 bin 795 TL, 2010 yılında 92 bin 346 TL, 2011 yılında ise 81 bin 649 TL harcanmıştır. Bakanlığım ve ilgili kuruluşların da toplam yemekli toplantı, tanıtım ve ikram malzemeleri için 2008 yılında 1 milyon 785 bin 528 TL, 2009 yılında 1 milyon 750 bin 504 TL, 2010 yılında 1 milyon 981  bin  696 TL, 2011 yılında 2 milyon 472 bin 194 TL ve 2012 yılında 2 milyon 344 bin 41 TL harcama yapılmıştır. Halkımız da yer altından doğalgaz, petrol çıkarmak için para harcandığını zannediyor."
 Yeniçeri, Maliye Bakanlığı'nın 2012 yılı için tanıtım, organizasyon, ağırlama, yemek ve davet giderleri için toplam 2 milyon 796 bin 131 TL ödendiğini söyledi.
 "BİR KİLO ÇİKOLATA 185 TL"
 Kamuda, bir kilo çikolatayı 185 TL'ye alan birimler bulunduğunu belirten Yeniçeri, "Bir kilo çikolata 185 TL. Bu hükümetin bağırsakları ilahi bağırsak. Mideleri ve kalpleri maneviyat ile dolu, hep moral ve ahlaki biçimde çarptığı için bunların özel yemeleri, özel bakılmaları gerekiyor." ifadesini kullandı. Yeniçeri, basın toplantısında Tevfik Fikret'in, 'Yiyin efendiler yiyin, bu han-ı iştiha sizin' mısralarının bulunduğu Han-ı Yağma isimli şiirini okudu.
 CİHAN