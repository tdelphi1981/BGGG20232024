Egemen Bağış: Ay-yıldızlı bayrağı AB dağına dikeceğiz
Avrupa Birliği Bakanı ve Başmüzakereci Egemen Bağış, milli dağcı Tunç Fındık'ı çalışma ofisinde kabul etti. Milli sporcunun mücadelesini Türkiye'nin AB ile müzakerelerine benzeten Bağış, "Nasıl Tunç Bey yüksek dağlara tırmanıyorsa, biz de ay-yıldızlı bayrağı AB dağına dikeceğiz." dedi.
Egemen Bağış, Tibet'teki Shishapangma Dağı'na tırmanacak olan milli dağcı Tunç Fındık'ı İstanbul Ortaköy'deki çalışma ofisinde kabul etti. Burada Tunç Fındık ve eşi ile bir süre sohbet eden Bağış, milli sporcu ile ilgili düşüncelerini paylaştı. Fındık'ı mücadelesinden dolayı tebrik ettiğini ifade eden Bağış, sporcunun azmini AB müzakere sürecine benzetti. Bağış, "Değerli bir sporcumuzu kabul ediyoruz. Kendisi bana büyük bir heyecan veriyor. Tunç Bey'in azmi, Türkiye'nin AB müzakere sürecindeki azmini hatırlatıyor. Nasıl Tunç Bey en yüksek dağlara tırmanıyorsa Türkiye'de AB dağını aşıp ay-yıldızlı bayrağı asacaktır. Tunç'un gösterdiği kararlığı biz de müzakere sürecinde gösteriyoruz." dedi. 

Milli dağcı Tunç Fındık ise duygularını şöyle ifade etti: "Beni çok mutlu ettiler. Türk devletinin desteğini arkamda hissetmek benim için çok önemli. Kanat takmış gibi hissediyorum. Çok büyük bir proje, milli bir proje olarak algılıyorum 14 çarpı 8 bin projesini. Yolun yarısına geldik. Dünyada 32 kişi var bunu yapan henüz bir Türk insanı yok. Bunu yaparsak çok mutlu olacağım."