Bakan Yılmaz: Türkiye niçin küçülsün?
Milli Savunma Bakanı İsmet Yılmaz, 'Biz NATO'ya radar verince, bu NATO'yu küçültmüyor da NATO'dan bir Patriot alınca Türkiye niçin küçülsün?' diye sordu.
Bilim, Sanayi ve Teknoloji Bakanı Nihat Ergün ve Milli Savunma Bakanı İsmet Yılmaz, bakanlıklarının TBMM Genel Kurulu'ndaki 2013 yılı bütçeleri üzerinde milletvekillerinin sorularını yanıtladı.

Milli Savunma Bakanı Yılmaz, 'Türkiye, NATO toprağı' söylemlerine işaret ederek, Türkiye'nin 1949'da kurulan NATO'ya 1952'de üye olduğunu hatırlattı. Yılmaz, Türkiye'nin, 60 yıldır ittifakın köklü bir üyesi olarak sorumluluklarını eksiksiz şekilde yerine getirdiğini, ittifaka katkıda bulunarak, karşılığında da ittifakın Kuzey Atlantik Anlaşması kapsamında korunmasından yararlanıldığını söyledi.

Yılmaz, Türkiye Cumhuriyeti topraklarında egemenlik yetkisini kullanma hakkının sadece Türkiye Cumhuriyeti hükümetine ait olduğuna işaret ederek, sözlerini şöyle sürdürdü:

'Türkiye, NATO toprağıdır cümlesiyle kast edilen husus, NATO'nun, Türkiye'nin topraklarını da korumaktan sorumlu olduğudur. İttifak kuralları gereğince, ittifak üyesi ülkeye yapılan saldırı, bütün ittifak ülkelerine yapılan saldırı gibi değerlendirilir. NATO'dan destek istemek, Türkiye'yi küçültür mü? Biz NATO'ya radar verince NATO'yu küçültmüyor da NATO'dan bir Patriot alınca Türkiye niçin küçülsün? NATO'nun içinde niye varsınız, ortak ittifak kurmak için. Ortak ittifakta kiminde Patriot, kiminde radar, kiminde başka şey olur. Bu ortak kollektif savunma sistemidir. Biz NATO'ya radar verdiğimiz gibi NATO'nun da üyesi ittifak ülkelerinden talep etmesi çok normaldir.

Kürecik'teki radar hangi ülkeye aittir soruları var. Çok açık şekilde bütün NATO toplantılarında, burada kurulan radarın hiçbir ülkeyi hedef almayacağı belirtildi. Bu bizim kırmızı çizgilerimizden biriydi. Bir devlet ismi belirtilmedi. Nedir bu, NATO radar sistemidir. Kimin için kullanılacaktır; NATO müttefiği ülkelere karşı kimin aklından bir füze göndermek geçiyorsa, o füzeleri önceden tespit etmekle görevlidir. NATO ülkesine bir saldırı niyeti yoksa, bu radarın kullanılabilmesi söz konusu değil. 'Ne kadar insan bu kadar bataryayla ilgili gelecek' diye soruldu. 2 bataryadan, 350-400 personel geliyor. Ne kadar batarya gelecek NATO'nun bundan sonraki bir çalışmayla en az sayıda batarya, Türkiye nasıl korunabilir bununla ilgili teknik çalışma raporlarının değerlendirilmesi devam ediyor. Tamamlandığında milletimiz bilecektir.'

Yılmaz, Patriot sistemlerinin, antibalistik füzeler olduğunu hatırlatarak, bunların balistik füze saldırılarına karşı savunma amaçlı olduğunu kaydetti. Yılmaz, NATO'ya yapılan başvuruda, savunma amaçlı talep edildiğinin açık şekilde vurgulandığını, Patriot sistemlerinin herhangi bir ülkeye saldırı amaçlı kullanılabilmesinin mümkün olmadığını bildirdi.

Bakan Yılmaz, 15 Aralık 2012 tarihi itibariyle 69 bin 320 yükümlünün bedelli askerliğe müracaat ettiğini belirterek, bugüne kadar 2 milyar 4 milyon 780 bin lira gelir elde edildiğini, bedelin tamamının ödenmesi halinde 2 milyar 79 milyon 810 bin lira gelir sağlanacağını bildirdi.

-Helal gıda başvurusu-

Bilim, Sanayi ve Teknoloji Bakanı Ergün, teşviklerin önemli olduğunu ancak gerçekten teşvik olma özelliğini koruyabilmesi gerektiğini söyledi. Ergün, 'Teşvik bir bir yere kadar olur, bir yerden sonra teşvik olmaktan çıkar. Artık kendinizi tedavi edecek güce kavuştuğunuzda teşviğin anlamı yoktur. İlaç gibidir; zamanında, dozajında alırsanız ilaç olur, fazla alırsanız uyuşturucu etkisi yapacaktır ve sizi tedavi etmeyecektir. 5084 sayılı yasa teşvik olma özelliği açısından önemli işlevler gördü aynı şekilde devam etme imkanı olmayacaktır. 5084'ün aynı şekilde devamı mümkün görünmüyor üzerinde mutlaka başka türlü değişiklikler yapılması lazım' diye konuştu.

Helal gıda başvurularında herhangi bir teşviğin olmadığına işaret eden Ergün, TSE'ye helal gıda için 246 şirketin başvuru yaptığını, 136'sına bu belge verildiğini bildirdi.

Konuşmaların sonunda, Bilim, Sanayi ve Teknoloji Bakanlığı, Milli Savunma Bakanlığı ile bağlı ve ilgili kuruluşların 2013 yılı bütçeleri kabul edildi.