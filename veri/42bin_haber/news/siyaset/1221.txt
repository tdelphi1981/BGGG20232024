Başbakan Erdoğan: Türkiye kimsenin şamar oğlanı değildir
Başbakan Recep Tayyip Erdoğan, hiç kimsenin Türkiye'nin içişlerine karışmaya hakkı olmadığını söyledi. Erdoğan, "Türkiye kimsenin şamar oğlanı değildir. Türkiye hiç kimsenin üzerinde operasyona, ameliyata yöneleceği bir ülke değildir. Türkiye içişlerine karışılacak dışarıdan yasama, yürütme ve yargı sistemlerine burun sokulacak bir ülke değildir." dedi.
Haliç Kongre Merkezi'nde düzenlenen 'İlk Hedef 2014-Seçim Sürecini Başlatıyoruz' isimli programa katılan Başbakan Erdoğan, burada yaptığı konuşmada, Türkiye'nin iç işlerine karışmak isteyenleri sert dille eleştirdi. Alçak gönüllü olduklarını ancak alçaklık kompleksi ile hareket etmediklerini dile getiren Erdoğan, "Türkiye'nin gururunu kıracak, milletimizin onurunu kıracak hiçbir tutuma ve harekete eyvallah etmeyiz. Bu ülke ve bu millet tarihte nasıl medeniyetlere istikamet çizdiyse tarihe istikamet çizecek güç ve kudrete sahiptir. Başı öne eğilecek bir millet asla değiliz. Biz iradesi teslim alınacak, özgürlüğüne ipotek konulacak bir millet asla değiliz. Biz her ülke ile dostane ilişki içinde olmaya her kurumla samimi işbirliği içinde olmaya özen gösteririz. Hiçbir ülkenin hiçbir kurumun irademize yön vermesine asla müsaade etmeyiz. Türkiye'nin çıkarı neredeyse biz oraya gideriz.Türkiye'yi tek taraflı etki altına alınacak, üst perdeden hizaya çekilecek bir ülke olarak kimse görmesin. Biz alçak gönüllüyüz ama alçaklık kompleksi ile hareket etmeyiz. Türkiye'nin gururunu kıracak, milletimizin onurunu kıracak hiçbir tutuma ve harekete eyvallah etmeyiz.Sabrımız tahammülümüz hiç kimse tarafından farklı anlaşılmasın. Türkiye hiç kimsenin şamar oğlanı değildir. Türkiye hiç kimsenin üzerinde operasyona ameliyata yöneleceği bir ülke değildir. Türkiye içişlerine karışılacak dışarıdan yasama, yürütme ve yargı sistemlerine burun sokulacak bir ülke değildir.Türkiye dış politikada kendisine istikamet çizilecek bir ülke değildir. Millet olarak ülke olarak kendi istikametimizi çizecek güce sahibiz." ifadelerini kullandı.

"KOMİK GEREKÇELERLE KAPIDA BEKLETİLECEK BİR ÜLKE DEĞİLİZ"

Avrupa Birliği'ne Türkiye'nin üyeliği noktasında da değerlendirmelerde bulunan Erdoğan, "Sözlerimi bir istikamet değişimi olarak algılayanlar varsa onlar çok büyük bir yanılgının içindedirler. 10 yıldır aziz milletimizin belirlediği istikamette yürüdüysek bundan sonra da aynı istikamette yürümeye devam edeceğiz. Bizim oyalanmaya tahammülümüz yoktur. Biz komik gerekçelerle kapıda bekletilecek bir ülke değiliz. 54 yıldır Türkiye oyalanıyor. Kriterleri karşılamadığı halde birçok ülkeyi üye yapıyorsunuz. Ama iş Türkiye'ye gelince kriterlerin uygulanmadığı öne sürülüyor. Köşelerinden bizim bu yaklaşımlarımızı farklı şekilde değerlendirenler var. Onlara milletim zaten gerektiği şekilde cevabı veriyor." şeklinde konuştu.

CANLI YAYIN...