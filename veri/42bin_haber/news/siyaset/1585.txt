BDP'li Buldan: Kiminle görüşeceğim belli değil
İMRALI'da ömür boyu ağırlaştırılmış hapis cezası çeken Abudlah Öcalan'ın örgütün Avrupa kanadına yazdığı mektubu bu sabah götüreceği açıklanan ancak mektubun dün parti mensubu iki kişi tarafından Belçika'ya götürüldüğünü söyleyen BDP Grup Başkan Vekili Pervin Buldan THY'ye ait bir uçakla Bürüksel'e gitti.
Brüksel'e gitmek için saat 10.00'da Ankara'dan İstanbul'a gelen Pervin Buldan gazetecilerin konuyla ilgili soruları üzerine, şunları söyledi:

"Görüşme yapıp geleceğim. Yarın döneceğim. Mektup gitti arkadaşlar. Bir iki arkadaşı görevlendirdik. Onlar götürdüler, dün gitti evet. Zaten her şey, çok şeffaf bir şekilde yapılıyor. Çok gizli saklı bir şey yok. Sadece görüşmeye ilişkin belki arkadaşlarımızın sormak istedikleri şeyler vardır. Sayın Öcalan ile yapılan görüşmeye dair bununla ilgili birkaç şey görüşüp döneceğim. Mektup zaten gitti. "

Pervin Buldan gazetecilerin, 'Kimlerle görüşme yapacaksınız?' şeklindeki sorusuna, "Belli değil. Bürüksel'de BDP; neyse kalsın arkadaşlar. Gerek yok yani " dedi.

Pervin Buldan'ın bugün Brüksel'de mektubun teslim edildiği PKK'nın Avrupa sorumlusu Zübeyir Aydar ve Remzi Kartal'la bir görüşme yapacağı öğrenildi.