28 Şubat kararları iptal edilsin
Umut davası kapsamında yargılanan 3 sanık, üyesi olmakla suçlandıkları örgütün devlet tarafından kurulmuş taşeron bir örgüt olduğunu belirtip, darbelerle yüzleşilen bir dönemde 28 Şubat dönemindeki yargı kararlarının da iptal edilmesini istedi.

UĞUR Mumcu, Ahmet Taner Kışlalı, Muammer Aksoy ve Bahriye Üçok’un öldürülmesine ilişkin görülen Umut Davası kapsamında yargılanan Mehmet Şahin, Abdülhamit Çelik ve Mehmet Ali Tekin, 28 Şubat sürecinde verilen kararların yok hükmünde sayılmasını istedi. Şahin, Tekin ve Çelik, Mazlumder İstanbul Şubesinde düzenledikleri toplantıda, üyesi ollakla suçlandıkları Tevhid-Selam ve Kudüs Ordusu’nun devlet tarafından kurulan düzmece bir örgüt olduğunu anlattı. 
“28 Şubat aktörleri sorgulanıyor ancak mağdurları olan bizler hala ağır cezalara çarptırılıyoruz” diyen Mehmet Şahin “Eğer Türkiye darbelerle yüzleşiyorsa, bütün bu davalar yeniden görülmelidir. 28 Şubat yargı kararları iptal edilmelidir” dedi. 
Örgütü kendileri kurdular 
‘Tevhid’in dergilerinin, ‘Selam’ın da gazetelerinin adı olduğunu anlatan Abdülhamit Çelik de “Kudüs ise devlet tarafından dayatılan bir örgüttü. Kendileri ‘Tevhid-Selam ve Kudüs Ordusu’ diye bir örgüt kurarak bizi yargıladılar. O dönemde herkes potansiyel bir terör örgütü üyesiydi” diye konuştu. 
Gözaltındayken Hizbut-Tevhid diye bir örgüte mensup olduğuna dair bir belge imzalatıldığını anlatan Mehmet Ali Tekin de “Savcıya çıkmadan önce ‘Yanlış oldu diyerek örgütün adını ‘Tevhid’ yaptılar. Bize ‘Boşuna direnmeyin, 77 gün de sürse Mumcu cinayeti üzerinize kalacak’ dediler. 1 hafta sonra ‘pardon yalnışlık oldu, katiller Ferhan Özmen ve Necdet Yükselmiş’ dediler. Böyle iş olur mu?” dedi. 
Uğur Mumcu’nun eşi Güldal Mumcu’nun dahi bu iddialara inanmadığını sanık avukatlarından Cüneyt Toraman “Bu cinayetlerin Ergenekon tarafından işlendiğine dair binlerce delil var. Ama bu insanlar yagılanmıyor” dedi.