Solinin annesinin tahliyesi çözüm için güven verici adım
Kürt sorununun çözümünde güven sıkıntısının aşılması için lösemili Solinin annesi Hanım Onurun tahliye edilmesinin çok önemli olduğunu belirten BDPli Sırrı Sakık, Terörle Mücadele Kanunu ve 4üncü Yargı Paketinin çözüm sürecini güçlendireceğini söyledi.

BDP Muş Milletvekili Sırrı Sakık, İmralı görüşmelerini Kürt sorunun çözümü umudunu doruğa çıkardığını belirterek “Olgunlaşmış barışın karşısında hiçbir gücün de duramaz; hatta bu barış sürecine kim direnç gösterirse onlar kaybeder” dedi. Barış sürecinde tarafların birbirine güven vermesi gerektiğini kaydeden Sakık, lösemili küçük Solin’in KCK tutuklusu annesi Hanım Onur’un tahliye edilmesini hatırlattı ve ‘Kürtler ile devlet arasındaki güven bunalımının bu tür adımlarla aşılacağını’ söyledi. Süreci STAR’a değerlendiren Sakık, “Ellerin tetikten çekilmesi lazım. Silahlara veda edilecek” diye konuştu. “İlk kez bizi umutlandıran bir görüşme süreci yaşıyoruz. Bu sürecin toplumda ciddi karışlığı var” diyen Sakık, şunları söyledi: “Uluslararası kamuoyu ve iç kamuoyunda yükselen barış dalgası var. Olgulaşmış bir barış var. Olgunlaşmış barışın karşısında hiçbir güç duramaz; hatta bu barış sürecine kim direnç gösterirse kaybeder.” 
4’üncü yargı paketi ilk adım 
“İlk adım olarak birbirimizi yüreklendirecek adımlar atmalıyız” diyen   Sakık, şöyle dedi: “Samimi ve dürüst olduğumuzu, kamuoyu bizden bekliyor. Kürtler ile devlet arasında ciddi bir güven bunalımı var. Bu tür görüşmeler birkaç kez başladı ama neticelenmedi. Bu noktada somut adımlardan biri 4’üncü Yargı Paketi. Yani içerde on binin üzerinde siyasetçi var. Bunların özgürlüğü bu süreci daha iyi işletir. Solin’in annesinin tahliyesi çok önemli. Solin’in annesinin konumunda olan binlerce insan var. Onu karşılayacak adımların atılması lazım.” 
Görüşmelerin sorunun çözümü için yapıldığını hatırlatan Sakık, “Sorun çözüldüğü zaman her halükarda silahlara da veda edilecektir ama bu iklimi yaratmak için ilk önce parmakların tetiklerden çekilmesi lazım. Karşılıklı adımlar lazım. Terörle Mücadele Yasası ve 4’üncü Yargı Paketi’de adım atılırsa, elimiz güçlenir; çözüm için de elimizden geleni yaparız” ifadelerini kullandı. 
Onur Ailesi’nden Kaymakam’a teşekkür ziyareti  
DİYARBAKIR KCK davasında 18 ay tutuklu yargılandıktan sonra lösemi hastası olan kızı Solin ve Epilepsi hastası oğlu Mirhat’ın tedavileri için tahliye edilen Cizre eski Belediye Başkan Yardımcısı Hanım Onur, Cizre Kaymakamı Şenol Koca’ya  teşekkür ziyaretinde bulundu. Hanım Onur, cezaevinde iken Koca’nın hem evlerini ziyaret ederek, çocukların tedavileri için destek sözü verdiğini hem de Sosyal Yardımlaşma Vakfı’ndan bir heyet göndererek yardım teklifinde bulunduğu için teşekkür ziyaretinde bulunduklarını söyledi. 