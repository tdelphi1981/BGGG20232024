CHP'li belediyeden işçilere rekor zam
ANKARA'nın Ayaş İlçesi Belediye Başkanı CHP'li Ali Başkaraağaç, kadrolu işçilerine yüzde 90.2 oranında zam vererek, sendika ve işçilerini şaşırttı.
Belediyede çalışan 70 işçinin 988 lira olan aylık ücreti 1880 liraya yükselirken, ücretler en düşük memur maaşına endekslendi.

Başkan Başkaraağaç, Ayaş Belediyesi'nde Belediye-İş Sendikası ile düzenlenen imza töreninden sonra yaptığı açıklamada emekçiden yana olduğunu söyledi. Başkan Başkaraağaç, açlık sınırının 2 bin liraya dayandığı ülkede işçilerin bu zammı fazlasıyla hak ettiğine inandığını belirterek, şöyle dedi:

"İşçilerimle her zaman gönül gönüle, el le vererek doğduğumuz ve doyduğumuz bu toprak için hizmet ediyoruz. Onların yüzlerinde tebessüm olması beni mutlu ediyor. Gücümüzü halktan alırız. Halkımızın huzur ve mutluluğu için, işçilerimizle birlikte gece- gündüz, yağmur- çamur demeden çalışıyoruz. Sendika bizim için amaç değil; araçtır. İşçilerimin durumunu en iyi ben bilirim. Çünkü biz büyük bir aileyiz. İşçiler benim yeni yılımı kutlamışlardı. Bu zam da benim onlara yeni yıl armağanım olsun." 

Belediye-İş Sendikası Ankara Çevre Belediyeler Şube Başkanı Mehmet Güngören ise imza töreni ardından yaptığı konuşmasında, belediye başkanlarının genellikle yüzde 10-15 oranında ücret zamı verdiklerini kaydederek, "Başkanımızın işçilerimize verdiği yüzde 90.2 oranındaki zammı duyunca çok şaşırdım. 26 yıldır sendika başkanıyım. İşçinin hakkını işçiye veren, emeği böylesine takdir eden bir başkana rastlamadım. Bu zammı babası oğluna vermez. İlk defa biz istemeden başkan bu denli büyük bir zam verdi. Belediye başkanımızdan çalışanlar olarak çok memnunuz" dedi.

Ayaş Belediye Başkanı Başkaraağaç ve Sendika Başkanı Güngören hatıra fotoğrafı çektirirken, işçiler başkana teşekkür ederek görev yerlerine dağıldı.