Atamalar iptal edilecek mi?
CHP İstanbul Milletvekili Sezgin Tanrıkulu, 2010 KPSS ile ilgili bilirkişi raporuna işaret ederek, Adalet Bakanı Sadullah Ergin’e “Ataması yapılan kişiler hakkında net bir suç tespit edilirse atamalar iptal edilecek midir, sınavlar sonrası emeği çalınan ve mağdur edilen yurttaşların emekleri nasıl telafi edilecektir” diye sordu.
 Tanrıkulu, Adalet Bakanı Sadullah Ergin tarafından yazılı olarak yanıtlanması istemiyle TBMM Başkanlığı’na soru önergesi verdi. Tanrıkulu önergesinde, 2010 KPSS ile ilgili savcılık tarafından kopya iddialarını araştırmak üzere görevlendirilen bilirkişi incelemesinde, sınav sırasında bazı adayların yerleştirilmelerinde yer, puan ve testlerdeki doğru-yanlış sayılarında değişiklikler yapıldığının tespit edildiği haberlerine yer verdi. Savcılığın ÖSYM ve METEKSAN’da yapılan aramalara gerekçe olarak nöbetçi mahkemeye suçun tanımını “Rüşvet, sahtecilik ve bilişim sistemlerine girmek suretiyle verilerin ele geçirilmesi iddiası” şeklinde yaptığını belirten Tanrıkulu Bakan Ergin’e şu soruları yöneltti:
 “10 – 11 Temmuz 2010 tarihinde yapılan KPSS sonrası iddialar ve kanıtlar üzerinden sonuçlandırılan bir soruşturma var mıdır? Sonuçlandırılmış bir soruşturma var ise sonuçları nelerdir?
 10– 11 Temmuz 2010 KPSS sonrası düzenlenen hemen hemen tüm sınavlarda şifreli soru ve kopya skandallar yaşanmaya devam etmiştir. Bu skandallar sonrası görevini kötüye kullanan sorumlular tespit edilip görevlerine son verilmiştir?
 Kamuoyuna açıklanan soruşturma sonuçlarında atılan net bir adım bulunmamaktadır. Milyonlarca yurttaşın emek verdiği ve umut bağladığı bu sınavlarda net bir adım atılmamasının nedeni nedir?
 Soruşturmalarda isim tespiti yapıldı mı? Yapıldı ise ismi geçenler hakkında ne tür işlemler başlatılmıştır? İsmi bu skandallara karışan kişilerin atamaları yapılmış mıdır? Yapılmış ise bu kişiler hakkında çalışma yapılması planlanmakta mıdır?
 İddiaların doğrulanması durumunda hakkı gasp edilen ve ataması yapılmayan kamu personel adaylarının mağduriyetleri nasıl giderilecektir? İktidarınızın ülkemizde yaşanan hak kayıpları veya hayat kayıpları sonrası yaygınlaştırmak istediği; kader, kısmet kaidesi böyle bir durumda da geçerli olacak mıdır?
 Sınavın üzerinden iki yıl geçmesine rağmen bu şaibeli sınav baz alınarak 4 atama gerçekleştirilmiş ve iktidarınız bu atamaların arkasında durmuştur. İddiaların mahkemelerce hükme dönüşmesi durumunda iktidarınızın hak gasplarına taraf olduğunu söyleyebilir miyiz?
 Kamuoyunda ciddi kaygılar uyandıran sınavlar sonrası skandallara yönelik alınan önlemler var mıdır? Bu önlemler nelerdir? Alınan önlemler var ise hangi araştırmalar ve hangi sonuçlar göz önünde bulundurulmuştur?
 Sınavlar ile ilgili neticelendirilmeyen soruşturmalar var mıdır? Neticelendirilmeyen soruşturmalar var ise ve sonuçlarında ihmal tespit edilirse sorumlular hakkında neler yapılacaktır?
 Ataması yapılan kişiler hakkında net bir suç tespit edilirse atamalar iptal edilecek midir? Sınavlar sonrası emeği çalınan ve mağdur edilen yurttaşların emekleri nasıl telafi edilecektir?
 2012 KPSS hakkında neticelendirilen soruşturma var mıdır? Varsa sonuçları nelerdir? Sonuçlandırılmamış ise şayet soruşturma sonucunda ismi skandala karışan kişiler tespit edilip ve bu kişiler atanmışsa ne tür işlemler yapılacak mağduriyetler nasıl giderilecektir?”
 ANKA
  