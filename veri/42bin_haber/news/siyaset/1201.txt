Başbakan Erdoğan'dan Ergin Saygun'un ailesine süpriz telefon
Başbakan Erdoğan, dün açık kalp ameliyatı geçiren Balyoz hükümlüsü emekli Orgeneral Ergin Saygunun ailesini telefonla aradı.
Başbakan Tayyip Erdoğan, sağlık sorunları nedeniyle tahliye edilmesine karar verilen emekli Orgeneral Ergin Saygun'un kızı Ece Saygun'u arayarak geçmiş olsun dileğinde bulundu. 

Ece Saygun'a "Acil şifalar" dileyen Erdoğan, daha sonra hastane yönetimini arayarak da bilgi aradı.

Başbakan'dan sonra Ece Saygun'u Genelkurmay Başkanı Org. Necdet Özel de aradı.

Ece Saygun sabah saatlerinde Mehmet Akif Ersoy Kalp ve Damar Hastalıkları Hastanesi önünde gazetecilere yaptığı açıklamada babasının sağlık durumunun iyiye gittiği bilgisini verdi.

Mahkemenin kararının kendilerine tebliğ edildiğini kaydeden Ece Saygun, "Babamın tahliyesiyle ilgili kararı imzaladım. Kimliğini verdiler. Cezaevinde kalan bir miktar parası varmış, onu verdiler' dedi. 

Tebligatı yapmaya kimlerin geldiğinin sorulması üzerine Ece Saygun, cezaevi infaz kurumu yönetiminden geldiklerini ifade ederek, şunları söyledi: 

'Karar, iki sayfalık bir karar. İmza yetkisi bende olduğu için tahliye evraklarını ben imzaladım. Şu anda o uyansın da söyleyelim derdindeyiz. Çok kısa sürdü. İmzaladık ve bitti. Büyük ihtimalle jandarma çekilecek. Sabah hastane yönetimi geldiğinde de buradaki odayı boşaltacağız. Teknik ve hukuki boyutlarını bilmiyorum ama tahliye oldu. Kimliğini, parasını her şeyini aldım. Şu anda bir tek cezaevindeki eşyaları kaldı.'

Ece Saygun, babasının tahliyesiyle ilgili düşüncelerinin sorulması üzerine de Cemal Süreya'nın 'Özgürlüğün geldiği gün. O gün ölmek yasak!' dizelerini hatırlatarak, 'Şu an babam yoğun bakımda, bütün gece uyutuldu. Yarın uyandırılmaya çalışılacak. Şu an tek umudum, babamın yarın gözlerini açması, benim de ona 'Baba artık özgürsün' demem' ifadelerini kullandı. 

'Balyoz Planı' davasında 18 yıl hapis cezasına çarptırılan ve yaklaşık 7.5 aydır Mehmet Akif Ersoy Kalp ve Damar Hastalıkları Hastanesi'nde tedavi gören Ergin Saygun, dün ameliyat olmuştu.