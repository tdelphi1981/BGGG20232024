'Ahır yapılan cami' polemiğinde CHP atağı
 
 CHP, camilerin ahır yapıldığı, amaç dışı kullanıldığı ya da yıktırıldığı iddialarıyla ilgili Meclis araştırması istedi.  CHP Tunceli Milletvekili Kamer Genç ve arkadaşları tarafından TBMM Başkanlığı'na sunulan araştırma önergesinde, Başbakan Erdoğan'ın, Cumhuriyet döneminde camilerin ahır yapıldığını söylediği belirtildi.  Önergede, bugüne kadar hiçbir caminin ahır yapılmadığı ifade edilerek, 2. Dünya Savaşı sırasında yaşanan yoksul ve yoksulluk günlerinde bazı camilerin tahıl ambarı olarak kullanıldığının söylendiği belirtildi.  AK Parti iktidarı döneminde, Kahramanmaraş ve Malatya'da bir kısmı yabancılar tarafından olmak üzere camilerin yıktırıldığı ve ticari alanlara dönüştürüldüğü iddiasına yer verilen önergede, camilerin ahır yapılıp yapılmadığı, amacı dışında kullanılıp kullanılmadığı ve nerede, ne zaman ve kim tarafından var olan camilerin yıktırıldığı konusunda Meclis araştırması açılması talep edildi.  Başbakan Erdoğan, geçtiğimiz yılın nisan ayında yapılan partisinin bir grup toplantısında, tek parti döneminden bir gazete küpürü göstermiş ve “Bu ne insafsızlık, Seferihisar’da tarihi cami ahır yapılmış” demişti.