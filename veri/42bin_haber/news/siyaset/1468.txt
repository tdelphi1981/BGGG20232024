Çelik: Ak Parti kimsenin şamar oğlanı değildir
AK Parti Genel Başkan Yardımcısı Hüseyin Çelik, yüksek yargıdan gelen eleştirilere "AK Parti kimsenin şamar oğlanı değildir." diyerek cevap verdi. Çelik aksine yüksek yargının aslında kendisiyle ve yargı sistemiyle ilgili bir özeleştiri yapmasının 'hayra alamet olduğunu' ifade etti.
Hüseyin Çelik, AK Parti Genel Merkezi'nde Başbakan Recep Tayyip Erdoğan'ın Orta Anadolu bölgesi milletvekilleri ve parti yetkilileri ile gerçekleştirdiği toplantının ardından bir basın toplantısı düzenledi. Burada kendisine gazeteciler tarafından yüksek yargıdan gelen eleştiriler soruldu. Çelik de "Yüksek yargının aslında kendisiyle ilgili, yargı sistemi ile ilgili bir özeleştiri yapması hayra alamettir. Yani bazı eksiklik, aksaklıkları bizatihi kendilerinin tespit etmiş olması ve bunu dillendirmiş olması, aslında bu meselelerin çözümünde kolaylaştırıcı bir unsurdur. Bunun yadırganacak bir tarafını görmüyorum." şeklinde konuştu.

Herkesin AK Parti'nin hazırladığı anayasa taslağını beğenmek zorunda olmadığını belirten Çelik, yüksek yargı başkanlarının konuşmuş olmasının da yadırganacak bir durum olamayacağını kaydetti. Medyanın kullandığı bazı terimlerle durumu köpürttüğünü savunan Hüseyin Çelik, "Ama şunu ifade etmemde yarar var. AK Parti kimsenin şamar oğlanı değil, kendisini şamar oğlanına da çevirtmez. O vakarlı duruşumuz, bizim o dik duruşumuz kurulduğumuz günden bu yana devam ediyor. Bize haksızlık yapıldığı zaman hukuk içerisinde kalarak mücadelemizi sürdürdük ve bugün Türkiye bu sayede bir normal bir seyire girmiştir." ifadelerini kullandı.

AK Parti Genel Başkan Yardımcısı Çelik, Sinop'ta meydana gelen olayları AK Parti'lilerin organize ettiğine dair CHP'lilerin iddiaları sorulması üzerine de "Öncelikle sözü edilen AK Partililerle ilgili olarak, orada bir AK Parti'li bulundu. Orada bir emniyet müdürü de bulundu. Şimdi emniyet müdürü mü bu işleri tahrik etti, emniyet müdürü o olayları engellemeye çalışan birisidir. Yani bizim Dikmen Belediye Başkanımız Hüseyin Yüksek'in orada fotoğrafını göstererek 'bakın bu organizatör' demek, adalet duygusuyla, hakkaniyet duygusuyla bağdaşmaz." değerlendirmesinde bulundu. 

Olayın arka planını öğrenmek için çeşitli kaynaklardan bilgi aldıklarını aktaran Hüseyin Çelik, "Ama görünen şu ki, dediğim gibi AK Parti zaten kurumsal olarak böyle bir şeyin içinde olamaz. Ama izan ve akıl sahibi AK Partililerin de böyle bir hadise yer alması mümkün değildir. Meselenin özü budur." şeklinde konuştu.

"MHP HAKKÂRİ'DE AYNI TEPKİYİ GÖRSE ONU DA KINARIZ"

Çelik, Sinop'taki olaylarla ilgili gazetecilerin sorularını almadan önce yaptığı değerlendirmede ise olayın duyulmasından hemen sonra bir tweet attığını ve provokasyonu kınadığını hatırlattı. Çelik, "Her siyasi parti anayasa çerçevesinde kurulmuş ve faaliyetlerini ona göre sürdüren her parti, 81 ilde faaliyetlerini yapmalıdır. MHP yarın Hakkâri'de aynı tepkiyi görse onu da kınarız." dedi. Çelik, "Herkes her yere gitsin; ancak bu şekilde normalleşiriz." diye ekledi.

 Sinop'taki olaylarla ilgili ellerinde kayıtlar ve görüntüler olduğunu belirten Çelik, "Kalabalığın önemli bir kısmı MHP ve CHP'lilerden oluşuyor." dedi.

Sinop Dikmen Belediye Başkanı Hüseyin Yüksel'in kendisini aradığını ve olayların yatışması için gayet gösterdiklerini aktardığını belirten Çelik, "Hüseyin Yüksel, sağduyu çağrısında bulunuyor, yatıştırıcı tavır takınmışken CHP'liler tarafından organize eden kişi olarak gösteriliyor." dedi. Çelik, ayrıca "Kalabalığın içinde AK Partililerde olabilir. Tespit etsek ki Belediye Başkanı bu işin içinde, onu da tasvip etmeyiz." dedi.

Çelik, ayrıca olaylarda yer aldığı söylenen Sinop Gençlik Platformu'nun, AK Parti bünyesindeki bir kuruluşmuş gibi gösterildiğini savundu.