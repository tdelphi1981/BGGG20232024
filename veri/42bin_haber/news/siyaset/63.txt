Genel Kurul'da Haberal'ın mesajı okundu
CHP İzmir Milletvekili Aytun Çıray, Meclis Genel Kurulu’nda CHP Zonguldak Milletvekili Mehmet Haberal’ın “organ bağışına” ilişkin mesajını okudu.
 Meclis Genel Kurulu, Sadık Yakut’un başkanlığında toplandı. Gündem dışı konuşmalarda söz alan CHP İzmir Milletvekili Aytun Çıray, CHP Zonguldak Milletvekili Mehmet Haberal’ın “organ bağışına” ilişkin mesajını okudu.
 3 kasım’dan itibaren bir hafta, “organ bağış haftası” olarak kabul edildiğini ifade eden Çıray, “Ülkemiz, dünyanın en çağdaş yasalarına sahip olmasına rağmen, maalesef yeteri kadar doku ve organ bağışı yapılamadığı için birçok hastamız yaşamını yitirmekte ve yine, birçok hastamız da sağlam organları ile aramızdan ayrılmaktadır. Dolayısıyla, sizlerden organlarınızı bağışlamanızı ve bu konuda biz hekimlere inanarak ve güvenerek, milletimize de bu konularda öncülük ederek, birçok kronik organ hastasının yeniden yaşam kazanmasına katkı sağlamanızı talep ediyor ve hepinize en içten saygılarımı sunuyorum” dedi.
 ANKA