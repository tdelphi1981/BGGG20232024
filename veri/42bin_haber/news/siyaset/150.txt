Başbakan darbeleri yazılı olarak anlatacak
TBMM Darbeleri Araştırma Komisyonu, 28 Şubat süreci ve 27 Nisan e-muhtırasıyla ilgili olarak Başbakan Erdoğan'ı dinleme kararı aldı. Erdoğan, yazılı yanıt verecek
 YELDA GÖKDAĞ / ANKARA
 TBMM Darbe ve Muhtıraları Araştırma Komisyonu'ndan Başbakan Recep Tayyip Erdoğan'a davet kararı çıktı. Nimet Baş'ın başkanlığındaki komisyon, Meclis'te gerçekleştirdiği toplantının ardından yaptığı yazılı açıklamada 'Başbakanımız Sayın Recep Tayyip Erdoğan'ın görüşlerine başvurma kararı alınmıştır' denildi. Komisyon Başkanı Nimet Baş, Başbakan Erdoğan'ı bizzat arayarak, daveti kendisine iletecek. 
 AÇIKLAMADA şu ifadeler yer aldı: '10 Kasım 2012'de dinlemelerin tamamlanmasına rağmen komisyon üyelerinin talebi doğrultusunda Başbakanımız Erdoğan ile Komisyon Başkanımızın irtibata geçmesi sonrası öncelikli olarak kendisini ziyaret etmek yoluyla, programı müsait olmadığı takdirde sorularımızın yazılı olarak kendisine ulaştırmak suretiyle ülkemizdeki darbe ve muhtıralara dair görüşlerine başvurma kararı alınmıştır.(karşılıklı mutabakata varılması dahilinde)' 
 ToplantIda, Alt Komisyon raporlarının da yarın komisyon üyelerine sunulacağı belirtildi. Komisyon, alt komisyon raporları üzerinden görüşlerini ise 19 Kasım'da gerçekleşecek toplantıda dile getirecek.  
 BAŞBAKAN Erdoğan da Brunei dönüşü yaptığı açıklamada, komisyona kendi adına 28 Şubat sürecinde avukatı olan Gümrük ve Ticaret Bakanı Hayati Yazıcı'nın bilgi verdiğini söylemiş, ihtiyaç olması halinde ise kendisinin de görüşebileceğine ilişkin açık kapı bırakmıştı.
 Komisyon'a yanıt aynı gün geldi
 TBMM Darbe ve Muhtıraları Araştırma Komisyonu'na, davet edeceğini duyurduğu Başbakan Recep Tayyip Erdoğan'dan aynı gün yanıt geldi.
 BaŞbakanlIk, Başbakan Erdoğan'ın programının yoğunluğu nedeniyle Komisyon'un davetine katılma imkanı bulunmadığını ancak sorulara yazılı cevap verilebileceğini bildirdi.
 Bunun üzerine Komisyon da bir açıklama yaparak, Başbakan Erdoğan'a soruların yazılı olarak ileteceğini duyurdu.
 Olayın muhatabı bizzat Erdoğan
 TBMM Darbe ve Muhtıraları Araştırma Komisyonu Sözcüsü İdris Şahin, Başbakan Erdoğan'a gönderilecek davet konusunda bilgi verdi. Şahin, henüz davet gitmediğini söyleyerek, Erdoğan'ın 28 Şubat sürecinin en büyük mağduru olduğunu ve 28 Şubat başta olmak üzere 27 Nisan ve diğer darbelere ilişkin süreçler hakkında sorular yöneltileceğini söyledi. Şahin şöyle konuştu: Sayın Başbakanımızın uygun gördüğü tarih ve yerde görüşeceğiz. Başbakanımız dinlendikten sonra Sayın Meclis Başkanı ve şu Cumhurbaşkanı Gül'ün anlatacaklarının çok farklı olacağını düşünmüyoruz. Sayın Başbakanımızın vereceği katkılar raporun taçlanmasında çok önemli olacak. Kuvvet Komutanlarıyla ilgili bir görüşme talebi oldu. Ama biz kuvvet komutanlarının tamamının amiri pozisyonundaki Genelkurmay Başkanı'nı dinledik.