"Kabine değişikliğine ihtiyaç yok"
AK Parti Genel Başkan Yardımcısı Salih Kapusuz, kabinede değişiklik yapılıp yapılmayacağı yolundaki soruya, "Takdir sayın Başbakanımız Recep Tayyip Erdoğan'a aittir. Ben kabine değişikliğine ihtiyaç görmüyorum" diye yanıt verdi.
AK Parti Manisa İl Teşkilatı tarafından düzenlenen İl Danışma Meclisi Toplantısı Kültür Sitesi Lale Salonu'nda yapıldı. AK Parti Genel Başkan Yardımcısı ve Ankara Milletvekili Salih Kapusuz, toplantı öncesinde gazetecilerin gündemle ilgili sorularını yanıtladı. Basın mensuplarının "Kabinede değişikliğe ihtiyaç var mı?" sorusuna cevap veren Kapusuz, ilk olarak AK Parti iktidarı ve AK Parti hükümetlerinin yollarına başarıyla devam ettiğini ifade etti. Hükümette bir değişikliğe ihtiyaç olup, olmadığı konusunun yetkili makamının, tek söz sahibi olan Başbakan Recep Tayyip Erdoğan olduğunu dile getiren Kapusuz, "Takdir ona aittir. Ama ben kişisel kanaatimi söyleyeyim. Ben kabine değişikliğine ihtiyaç görmüyorum" dedi.


Kapusuz, Paris'te biri terör örgütü PKK'nın kurucusu 3 kadının infaz edilmesiyle ilgili olarak ise "Doğrusu ne zaman Türkiye'de iyi şeyler olmaya, bazı konularda müspet adımlar atılmaya başlansa, üzülerek ifade etmek lazım ki, bunu sabote etmek isteyen birçok çevre bazı eylemlere girişmiştir. İstenmeyen şeyler yaşanmıştır. Kim olursa olsun ölmek ve öldürmekle elde edilecek bir şey söz konusu değildir. Ancak tabi biz olayın ne olduğunu bilmiyoruz. Bildiğimiz bir şey, kamuoyuna açıklanan yabancı bir ülkede gerçekleştirilmiş bir infaz var. Bu infazın yapıldığı yer ile ilgili olarak özel şifreli girilip, çıkılabildiği, kontrollü olduğu, onun dışında girip, çıkmanın mümkün olmadığı ifade ediliyor. Tabi o ülkenin güvenlik birimleri bir çalışma yapıyor, açıklama yapacak" dedi.


ÖNÜMÜZDE BÜYÜK BİR SÜREÇ VAR


AK Parti Genel başkan Yardımcısı Kapusuz, gazetecilerin sorularını yanıtladıktan sonra AK Parti Manisa Milletvekilleri Hüseyin Tanrıverdi, Recai Berber, Selçuk Özdağ, Muzaffer Yurttaş, Uğur Aydemir ve İzmir Milletvekili Hamza Dağ ile birlikte İl Danışma Meclisi toplantısına katıldı. Toplantıda konuşan Kapusuz, Türkiye'nin 10 yıllık süreç içerisinde yardım alan konumundan, yardım eden ülke konumuna geldiğini dile getirerek, "10 yıllık başarının arkasında güven ve istikrar vardır. Bunun devam etmesi lazım. Önümüzde büyük bir süreç var. Yerel seçimler, arkasından Cumhurbaşkanlığı seçimi ve onun arkasından genel seçimler. İstikrarın devam etmesi halkımızın ve Ak Parti iktidarının elindedir" dedi. 


Kapusuz konuşmasının ardından HAS Parti Manisa Teşkilatı'ndan AK Parti'ye geçen 12 kişinin rozetlerini taktı. Ardından İl Danışma Meclisi toplantısı basına kapatıldı.