Osman Baydemir'den barış mesajı
Gazeteciler ve Yazarlar Vakfı / Medialog Platformu'nun düzenlediği "Toplumsal Uzlaşı ve Medya Çalıştayı" konulu oturum bugün Diyarbakır'da yapılırken, teröre çözüm arayışına ilişkin de önemli açıklamalar yapılıyor.
Samanyolu Haber Televizyonu canlı yayınına bağlanan Diyarbakır Büyükşehir Belediye Başkanı Osman Baydemir, sürece yönelik açıklamalar yaparak 7'den 70'e bütün insanların barışa, özgürlüğe ihtiyacı olduğunu dile getirdi. Baydemir; "Barışın kaybedeni olmaz ama savaş; yıkım demektir, gözyaşı, acı demektir. Bu coğrafya neredeyse yüzyıldır yeterince acıyı yaşadı. Artık hak, hukuk, özgürlük, birlikte yaşam temelli bir çözüm bulmamız gerekiyor." diye konuştu.
 
Gelecek kuşaklara savaşın değil barışın miras olarak bırakılması gerektiğinin altını çizen Baydemir, "Diyarbakır insanlık ailesinin kültürel mirasının en büyük hazinesinden bir tanesi, camileriyle hanlarıyla, hamamlarıyla, sahabe türbeleriyle adeta bir turizm hazinesi. Ama maalesef çatışmadan dolayı bütün bu değerleri insanlığa sunma imkanına sahip olamıyoruz. Dolayısıyla savaş herkese kaybettiriyor. Ama barış herkese kazandıracak." diyerek, hiçbir inancın bir diğer inanca tehdit olmadığını, aynı şekilde hiçbir etnik kimliğin, örneğin Kürt kimliğinin de, Türk kimliğine ya da farklı etnik kimliklere bir tehdit teşkil etmediğini söyledi.
 
Yüzyılın en büyük politik sürecinin içinde bulunulduğunu belirten Baydemir, muhtemel provokasyonlara da dikkat çekerek, çözüm arayışının bir kazaya, belaya uğramaması gerektiğini, selametle, başarıyla sonuçlandırılması gerektiğini ifade etti.
 
Bugün İmralı'ya giden heyetle ilgili de görüş bildiren Baydemir şöyle konuştu: "Bu coğrafyanın Türk'üyle, Kürt'üyle barışa ihtiyacı var. Kim barışa katkı sağlayacaksa mutlaka gidilmeli, mutlaka görüşülmeli diye düşünüyorum. Bu bir fırsat bu fırsatı heba etmemeliyiz."