Başbakan Erdoğan: Türkiye'nin bu kadar oyalanması dayanılır değil!
BAŞBAKAN Recep Tayyip Erdoğan ve Çek Cumhuriyeti Başbakanı Petr Neças, başkent Prag'ta ortak bir basın toplantısı düzenledi. Erdoğan, Türkiye'nin Avrupa Birliği üyeliğiyle ilgili bir soru üzerine "Türkiye'nin bu kadar oyalanması dayanılır değildir" dedi.
Başbakan Recep Tayyip Erdoğan, şu anda AB üyesi ülkelerin çoğunun standardının Türkiye'nin düzeyinde olmadığını anlatırken, "Maastricht kriterlerinde çoğu AB üyesi ülke dökülüyor. Biz iyi durumdayız. Türkiye olarak ayaklarımızın üzerinde duruyoruz" diye konuştu. Erdoğan, "AB üyesi ülkeler içinde 5 milyon Türk yaşıyor. Üye yapmadınız ama Türkiye halkı zaten birliğe girmiş durumda. Oyalamayın gelin bu işi bitirelim' diyoruz" diye konuştu. Görüşmelerde Türkiye ile Çek Cumhuriyeti arasındaki ilişkileri her alanda ele aldıklarını bildiren Başbakan Erdoğan, iki ülke arasında askeri siyasi ve ekonomik alanlarda ciddi bir iş potansiyelinin söz konusu olduğunu belirtti.

Ekonomi konusunda Türkiye ile Çek Cumhuriyeti arasındaki rakamın potansiyeli ortaya koymadığını ifade eden Erdoğan, ""Şu anda ticaret hacmimiz 2.5 milyar dolar seviyesinde. Ticaret hacmimizi 5 milyar dolar seviyesine çıkarmayı hedefliyoruz" diye konuştu. 

Çek halkının turizm konusunda en çok ilgi gösterdiği ülkelerden birinin Türkiye olduğunu belirten Erdoğan, "Çek halkının turizmde Türkiye'yi tercih etmeleri bizi memnun ediyor. Prag'ta kurmayı öngördüğümüz Yunus Emre Kültür Merkezi hakların kaynaşmasına vesile olacaktır" dedi.


Erdoğan Çek cumhuriyeti ile nükleer enerji konusunda da ortak adımlar atabileceklerini söyledi.

PRAG'DA BAŞBAKAN İLE HATIRA FOTOĞRAFI ÇEKTİRDİLER

Bu arada Kayserili bir grup öğretmen ve öğrenci, Avrupa Birliği projesi kapsamında gittikleri Çek Cumhuriyetinin başkenti Prag'da, Başbakan Recep Tayyip Erdoğan'ın konakladığı otelin önünde bekleyip, hatıra fotoğrafı çektirdi. Kayseri Hürriyet Endüstri Meslek Lisesi ve Erciyes Üniversitesi Mekatronik Mühendisliği bölümü ögrencileri ile öğretmenleri adına konuşan grup sözcüsü Esma Çakır, "3 haftalığına geldiğimiz Prag'da Başbakanımızla karşılaşmak bizim için sürpriz oldu. Fotoğraf çektirirken burada neden bulunduğumuzu anlattık. Mutlu olduğunu söyledi" dedi.