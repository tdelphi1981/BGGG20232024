Sırrı Sakık: İmralı'ya kimin gideceğine biz karar veririz
Pazartesinden itibaren önümüzdeki hafta içinde üç kişilik bir heyetin İmralı'ya giderek görüşmelere başlayacağını bildiren Sırrı Sakık, "Son günlerde kim gitti, kim gelecek, önemli olan kimin gittiği değil. Biz bir partiyiz, kurumuz. Bir parti kendi içinde oturur karar verir. Kimin gideceğine bir başka siyasi parti karar veremez. Biz karar veririz, biz bir siyasi parti ve kurumuz ve kendi işleyişimizi de kendimiz belirleriz." şeklinde konuştu.
Barış ve Demokrasi Partisi (BDP) Muş Milletvekili Sırrı Sakık partisinin Bursa il örgütü tarafından düzenlenen dayanışma şölenine katıldı. 

Kilim Düğün Salonundan yapılan etkinlikte konuşan Sakık gündeme ilişkin değerlendirmelerde bulundu. Sık sık PKK ve Öcalan lehine tezahüratlarla konuşması kesilen Sakık barış mesajları verdi.

Çıktıkları yolda çok yoldaş ve mücadele arkadaşların kaybettiklerini anlatan Sakık, bu emekler sonucunda önemli mevziler kazandıklarını belirtti. 

Son günlerde yaşanan görüşmeleri önemsediklerini anlatan Sakık, "Barış sürecinin ete kemiğe bürünmesi için hem çaba sarf ediyoruz, hem dua ediyoruz, hem de bütün dostlarımızı bu sürece katkı sunmaya çalışıyoruz." dedi.

"DOĞRU ADRESTE KÜRT SORUNU ÇÖZÜN"

Geçmişte 'müzakereyi Öcalan'la yapın' ve "Sayın Öcalan' denildiği için binlerce kişinin tutuklandığını iddia eden Sırrı Sakık, şöyle devam etti: "Şimdi devletin geldiği bu noktayı önemsiyoruz. Evet doğru bir adreste doğru görüşmeler yapıyorsunuz. Biz bunun bedelini ağır ödedik. Ama doğru adreste olmanız bizi sevindiriyor, bizi yüreklendiriyor. Ama doğru adreste doğru politikalar ile kürt sorununu çözün." 

"BAŞBAKAN İLE ÖCALAN EL ELE VERİRSE BARIŞI, KARDEŞLİĞİ SAĞLAYABİLİR"

Siyasal iktidarın 90 yıllık kürt sorunun yerine PKK'yı çözmeye çalışması halinde yanlış yapacağına belirten Sakık, sözlerini şöyle sürdürdü: "Geldiğimiz noktada mücadele müzakereye dönüştü. Bundan dolayı mutluyuz. Doğru adreste müzakerelerin başlamasıdır. Biz BDP olarak bu sürece büyük bir destek veriyor ve önemsiyoruz. Sayın Başbakan'ı da bu konuda yürekli olmaya davet ediyoruz. Onun için diyoruz ki hem Kürtler hem Türkler üzerinde etkili olan Sayın Başbakan ile Kürtler üzerinde de etkinliği olan Sayın Öcalan bu noktada el ele verirlerse bu ülkede barışı, kardeşliği sağlayabilirler. Yeter ki Başbakan bu konuda samimi ve inançlı olsun." şeklide konuştu.

Başbakan Erdoğan'ın Mardin'de konuşurken savaşın çok kolay ama barışın ise zor olduğunu belirttiğini hatırlatan Sakık, "Biz de bunu biliyoruz. Barış zor bir iştir, emek ister, çaba ister. Biz bu konuda kararlıyız. Bu ülkede bu halka, Türkiye halklarına barışı getirmeye ant içtik bedeli ne olursa olsun." dedi.

"SAKIK'TAN DEMİREL'E GÖNDERME"

Sorun Kürtler ve muhalifler olunca değişik politikalar izlendiğini iddia eden Sırrı Sakık, "Geçmişte başbakan Çiller'di, Süleyman Demirel'di hastadır Allah yanında yatanlara şifa versin." dedi. Salonda alkışlar konunca "Kendisine de" diyerek sözlerine devam eden Sakık, "Çünkü bu ülkenin kara kutusudur. Kürtlere karşı cinayetler işlendiğinde üstünü örterlerdi." şeklinde devam etti.

"CHP LİDERİ BU ÜLKENİN BİR ZENCİSİ"
 
Türkiye'de Kürt sorunun çözülmesi halinde CHP diye bir partiye ihtiyaç kalmayacağını belirten Sırrı Sakık, CHP'nin İttihat ve Terakkinin geleneğinden gelip 1920'lerin ruhu ile hareket ettiğini belirtti.

CHP Genel Başkanı Kemal Kılıçdaroğlu'nun da Kürt olmasına rağmen ana dilde eğitim hakkında karşı çıktığını anlatan Sakık, şöyle devam etti: "Hani siyahların beyazlar içinde beyaza benzemesi gibi. İşte CHP'nin genel başkanı bu ülkenin bir zencisi, bizim gibi bir zenci, ama beyazlarla birlikte olmak istiyor, beyazlara mesaj vermek istiyor, dönüp ana diline hakaret ediyor. Yüzündeki o zenciliği boya ile kapatmaya çalışıyor. Onlara yaranmaya çalışıyor. Ama elini uzattığında o siyah derisi gözüküyor. Çünkü o bir zenci o bir Kürt. Onun da ana diline bu ülkede yasaklar konulmuş." 

Ardından Kürtlere seslenen Sırrı Sakık, "Sevgili dostlarımız bu barış süreci belki dört dörtlük içinize sinmeyebilir. Ama size düşen bir tek görev vardır, Kürtlerin bu iradesine saygı göstermektir. Çünkü Kürtler uzun yıllardır acı çekiyorlar. Bütün Türkiye'nin temel sorunların Kürtler üzerinden çözmek zordur. Böyle bir beklenti içinde olmakta Kürtlere ağır yükler yüklemektedir." dedi.

"İMRALI'YA KİMİN GİDECEĞİNE BİZ KARAR VERİRİZ"

Kürtlerin kendilerine saldırı olması halinde kat be kat cevap vermelerini öğütleyen Sırrı Sakık, "Türkiye'de bütün halkların eşit yaşadığı ortak bir vatan yapmaya gidiyoruz İmralı'ya. Son günlerde yine kim gitti kim gelecek, önemli olan kimin gittiği değil. Biz bir partiyiz, kurumuz. Bir parti kendi içinde oturur karar verir. Kimin gideceğine bir başka siyasi parti karar veremez. Biz karar veririz, biz bir siyasi parti ve kurumuz ve kendi işleyişimizi de kendimiz belirleriz." şeklinde konuştu

İmralı'ya gideceklerin de kendilerini kurum olarak temsil edeceğine dikkat çeken Sakık, "Pazartesinden başlayan önümüzdeki hafta içinde üç kişilik bir heyetimiz İmralı'ya gidecek ve görüşmeleri orada sürdürecek." şeklinde bilgi verdi.

"PKK BARIŞIN ÖNÜNÜ TIKARSA YAKASINA YAPIŞIRIZ"

Görüşmelerin açık şeffaf ve aleni bir şekilde yapılmasını isteyen Sırrı Sakık, "Belki bir kısmını paylaşmayabilirsiniz, Ama biz Türkiye'de barış isteyen ve bu coğrafyadaki bütün halklar görüşmelerde ne konuşup, tartıştığınızı bilmek istiyoruz. Eğer bu konuda PKK yanlış yapmak, yanlış gibi bir şey yapıyorsa barış görüşmelerinde engel ise biz PKK'nın da yakasına yapışırız. Ama yok PKK samimi ise siz hile yapıyorsanız Türkiye halkı sizin de yakanıza yapışsın." dedi.

Ayrıca İmarlı ile silahları konuşup siyasetin ise kendileri ile konuşulmasını isteyen Sırrı Sakık, sorunun asıl çözüm yerinin ise TBMM olduğunu sözlerine ekledi.