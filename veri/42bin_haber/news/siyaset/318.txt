'Yolsuzlukları televizyonda tartışalım'
CHP İstanbul Milletvekili Aykut Erdoğdu, Erdoğan Bayraktar ve Taner Yıldız'a adeta meydan okudu.
 CHP İstanbul Milletvekili Aykut Erdoğdu, Çevre ve Şehircilik Bakanı Erdoğan Bayraktar ile Enerji ve Tabii Kaynaklar Bakanı Taner Yıldız’a adeta meydan okuyarak, “Belgeleriyle ortaya koyduğumuz yolsuzluk iddialarını, köşe bucak kaçarak ve hakaret ederek kapatmaya çalışmaktadırlar. Eğer bu yolsuzlukların gerçek olmadığını iddia ediyorlarsa karşıma çıksınlar. İstedikleri televizyon kanalında bu yolsuzlukları tartışalım” dedi.
 CHP İstanbul Milletvekili Aykut Erdoğdu, TBMM’de düzenlediği basın toplantısında, “Son bir ayda Çevre ve Şehircilik Bakanı Erdoğan Bayraktar’la ve Enerji Bakanı Taner Yıldız’la ilgili yolsuzluk iddialarına ilişkin belgeleri kamuoyuyla paylaştık. Ortaya koyduğumuz belgeler karşısında zor durumda kalan bakanlar tutarsız açıklamalarla ve hakaretlerle iddiaları geçiştirmeye çalışmaktadır” diye konuştu.
 Ortaya koydukları iddiaların açık ve net olduğunu ifade eden Erdoğdu, şöyle dedi:
 “Çevre ve Şehircilik Bakanı Erdoğan Bayraktar özel bir şirketin banka kredilerine TOKİ’nin gayrimenkullerinin teminat olarak verilmesine göz yummuştur. Bayraktar, bu kredilerin batması sonucunda devlet malına haciz konulmasına ve satılmasına neden olmuştur. Bu işlemlerden TOKİ milyonlarca lira zarar etmiştir. Tüm bu olaylardan sonra da TOKİ’yi dolandıranların kurduğu yeni şirkete 450 Milyon TL tutarında 3 yeni ihale daha vermiştir.
 Enerji Bakanı Taner Yıldız, kendi bakanlığında ihaleye fesat karıştırdığı Yargıtay kararıyla kesinleşmiş olan şirketlere, her türlü mevzuata aykırı biçimde milyarlarca liralık yeni ihaleler verilmesine göz yummuştur.” 
 Her iki bakanın da emanet edilen yetkiyi kötüye kullandığını ileri süren Erdoğdu, “Belgeleriyle ortaya koyduğumuz yolsuzluk iddialarını, köşe bucak kaçarak ve hakaret ederek kapatmaya çalışmaktadır. Bakanları yürekli olmaya davet ediyorum. Eğer bu yolsuzlukların gerçek olmadığını iddia ediyorlarsa karşıma çıksınlar. İstedikleri televizyon kanalında bu yolsuzlukları tartışalım. Eğer zerre kadar cesaretleri varsa karşıma çıkarlar ya da yolsuzluğa bulaşmış korkaklar olarak tarihe geçerler” dedi. 
 Bir basın mensubunun, “Kömür ile ilgili yolsuzluk iddianız vardı, onunla ilgili bir takipsizlik kararı var, nasıl yorumluyorsunuz?” sorusuna da Erdoğdu, “Kömür yolsuzluğuyla ilgili Ankara Cumhuriyet Başsavcılığı’nda bir takipsizlik kararı verildiğini öğrendik. Bu kararın resmi olmayan metni tebligattan önce bize ulaştı. Son birkaç gündür üzerinde çalışıyoruz, sanıyorum yarın bu konuda detaylı bir açıklama yapacağız” dedi.
 ANKA