Başkanlıkta birleştiler yöntemde ayrıştılar
BDP de AK Parti gibi başkanlık sistemi öneriyor. Ancak ABD'de olduğu gibi valilerin de halk tarafından seçilmesini istiyor. AK Parti ise bu teklife soğuk bakıyor
 Ebru TOKTAR ÇEKİÇ
 AK Parti, CHP ve MHP, yeni anayasada 'yürütme' bölümüne ilişkin önerilerini bugün TBMM Uzlaşma Komisyonu'na sunuyor. 
 CHP ve MHP parlamenter sistemi savunurken AK Parti ve BDP'nin tercihi başkanlık sisteminden yana. Ancak bu iki parti başkanlık sisteminde buluşmalarına karşın, önemli noktalarda ayrıştı. 
 EDİNİLEN bilgiye göre AK Parti ile pazarlık marjını yükseltmek isteyen BDP, Başkanlık sistemi modeli öngörürken, en önemli talebi demokratik özerkliği güçlendirmek için valilerin de halk tarafından seçilmesini istedi. ABD'deki Başkanlık modelini örnek alan BDP, bölgedeki en üst yönetici olan valilerin atanmamasını talep 
 etti. BDP, yerel meclislerin yanı sıra TBMM'den oluşan çift yapılı Meclis yapısı istiyor.
 SÜPER VETO
 AK Parti, Başkanlık modelinde Başkanlık sisteminde ABD'dekinden farklı bir model öneriyor. İkili parlamento yapısı öngörülmüyor. Yasaların onayı konusunda TBMM'nin elini zayıflatan AK Parti, Başkan'a süper veto yetkisi getiriyor. Buna göre Başkan, TBMM'den gönderilen yasayı veto ederek geri gönderebilecek. TBMM'nin Başkan'ın geri gönderdiği yasayı aynen kabul edebilmesi için 330 oya ulaşması gerekecek. Anayasayı referanduma götürme eşiği olan 330 oy, anayasa uzmanlarınca yüksek bir oy rakamı olarak yorumlanıyor.
 AYRICA AK Parti'nin modelinde Başkan'a ABD'dekinden farklı olarak TBMM'yi feshedebilme yetkisi tanıyor. Bu modele göre Başkan, Meclis'i feshederse kendi görevine de son vermiş olacak. Bu durumda hem Başkanlık hem Parlamento seçimleri yenilenecek. Uzmanlar, bunun tehlikeli bir madde olduğunu, bunun Ortadoğu tipi diktatörlüklere kapı aralayabileceğini savunuyor.