'Öcalan terörizmin doğru olmadığını anladı'
Resmi ziyaret için gittiği İsveç'te İmralı sürecini değerlendiren AB Bakanı Egemen Bağış, sürecin devam etmesi ön koşulun terör örgütünün silah bırakması olduğunu söyledi. Bağış, "Terörün doğru olmadığını Öcalan ve diğerleri anlamıştır" dedi.
Avrupa Birliği Bakanı ve Başmüzakereci Egemen Bağış, "Terörizmin doğru yaklaşım olmadığını Öcalan da anlamıştır" dedi.

Bağış, İsveç'in başkenti Stockholm ziyareti sırasında İmralı sürecine ilişkin değerlendirmelerde bulundu.

Bir ay öncesine kadar Türkiye'de bazı milletvekillerinin dokunulmazlıklarının kaldırılmasının konuşulduğunu hatırlatan Bağış, "Bugün çok farklı bir noktadayız, her an o noktaya geri dönebiliriz. Herkesin o bilinçle yakalanan ivmeyi korumaya yönelik adımlar atması lazım" diye konuştu.


Süreçle ilgili umutların arttığına işaret eden Bağış, sürecin ilerlemesi için terör örgütünün silah bırakması gerektiğinin altını çizdi ve şunları kaydetti:

"Bence 30-40 yıllık deneyimin ardından hem Öcalan hem de diğerleri, terörizmin doğru yaklaşım olmadığını anlamıştır. Başından beri söylüyoruz, sürecin ilerlemesi için bizim ön koşulumuz silahların bırakılması."

Bağış, Paris'te öldürülen ve toprağa verilmek üzere Türkiye'ye getirilen 3 PKKlı kadının cenazesini gövde gösterisine çevirmeye çalışmanın 'barışa yapılacak en büyük ihanet olduğunu' dile getirdi.