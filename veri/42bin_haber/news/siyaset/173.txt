Ali Babacan'a 10. yıl sürprizi
TBMM Plan ve Bütçe Komisyonu'nda, Başbakan Yardımcısı Ali Babacan'a, bakan oluşunun 10 yılı dolayısıyla pasta sürprizi yapıldı.
Komisyon Başkanı Lütfi Elvan'ın odasında, Babacan'ın, bakanlığının 10. yılı dolayısıyla pasta kesildi. Kutlamaya, Kalkınma Bakanı Cevdet Yılmaz ile Plan Bütçe Komisyonu üyeleri katıldı.

Babacan, burada yaptığı konuşmada, nazik jesti için Komisyon Başkanı Elvan'a teşekkür etti. Son 10 yıllık dönemin Türkiye için çok önemli olduğunu belirten Babacan, 10 yıl önceki Türkiye ile şimdiki Türkiye arasında büyük farklar olduğunu belirtti. Başbakan Recep Tayyip Erdoğan'ın öncülüğünde bu dönemde önemli reformlar yapıldığını anlatan Babacan, bu komisyonun da reformlara şahitlik ettiğini söyledi.

Pasta kesildikten sonra Babacan, 'Borçlarımız azaldıkça pastamız büyüyor' diye espri yaptı. Kalkınma Bakanı Yılmaz da herkesin pastadan pay alacağını kaydetti.