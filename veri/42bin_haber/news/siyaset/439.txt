Bakan Günay'a MHP'den 'devşirme' benzetmesi
MHP Genel Sekreteri İsmet Büyükataman, Kültür ve Turizm Bakanı Ertuğrul Günay'ın açıklamalarını 'ecdadımıza yönelik çirkin ifadeler' olarak nitelendirdi. Büyükataman, Bakan Günay'a yönelik olarak "Türk milletinin milli hafızasında çatlaklar oluşturmayı kendine yol seçmiş AKP'nin sosyalist düşünceden devşirme bakanı" dedi 
 Büyükataman "Bir Osmanlı paşası olan Mustafa Kemal’e üstelik Osmanlı üzerinden düşmanlık yaparak, Türk milletinin milli hafızasında çatlaklar oluşturmayı kendine yol seçmiş AKP’nin sosyalist düşünceden devşirme bakanı Ertuğrul Günay: ’Çocuklarımıza padişahları anlatmayalım. Biz padişahlar üzerinden ecdadımız diye gidersek çocuklarımıza çok mahcup da olabiliriz’ demektedir. 
 Hanedanın kurucusu bulunan padişahın bey babasının adını taşıyan bu zatın kültür ve tarih düşünceleri malumumuzdur. Ancak Türk çocuklarının zihin ve gönüllerinde atalarına karşı oluşturmaya çalıştığı aşağılık kompleksine izin vermemiz de mümkün değildir. Sayın Kültür Bakanı kendi mahcubiyetini kendi yaşayabilir. Türk çocukları tarihlerini bir bütün halinde ele alacak, doğrusundan şevk ve azim, yanlışından ibret alarak büyüyecektir. Bu bizim için sadece bir mefkûre değil bir zorunluluktur" dedi. 
 Büyükataman "Bugün için hepsi birer tarihi şahsiyet konumunda olan Padişahlar da bizler gibi birer insandı, muhakkak günahları ve sevapları olacaktır. Ancak dünya tarihi içerisinde değerlendirildiğinde tarihimize büyük Atatürk’ün bakış açısıyla bakmak doğrusu olacaktır: ’Bizim milletimiz derin bir maziye maliktir... Türk çocuğu ecdadını tanıdıkça daha büyük işler yapmak için kendinde kuvvet bulacaktır" dedi. 
 Büyükataman, "Bakanın asıl cevap vermesi gereken ve dert etmesi gereken konu en yakını yüz yıl evvel hükmetmiş padişahların çocuklarımızca nasıl öğrenileceği değil, devr-i iktidarlarının ileride çocuklarımıza nasıl anlatılacağıdır. Ecdadın, şanla şerefle hükmettiği toprakları yabancılara satan, Amerika’nın ’Büyük Orta Doğu Projesi’nin eş başkanı olmakla övünen, masum Arap çocuklarını hunharca katleden Amerikan askerleri için dua eden, her türlü milli hassasiyetten uzak geçirilen AKP devri ileride Türk çocuklarının zihninde bir fetret devri olarak yer bulacaktır. Ve hatta Türk milletinin geçmişteki emsallerini dahi gölgede bırakacak bir şiddetteki ’fetret devri’ olarak anılacak ve maalesef şerefli Türk tarihi içerisinde Türk çocukları için mahcubiyet vesilesi olacak ender devirlerden biri olacaktır" dedi. 
 DHA