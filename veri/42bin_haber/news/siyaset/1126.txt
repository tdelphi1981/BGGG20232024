Erdoğan'dan laiklik mesajı
Başbakan Recep Tayyip Erdoğan, laiklik ilkesinin bütünleştirici bir yorumla ele alınması gerektiğini belirterek, 'Laiklik ilkesinin toplumun bir kesimine imtiyaz sağlayacak şekilde yorumlanması, her şeyden önce ırk, din, dil, mezhep ve sosyal kesim ayırt etmeksizin toplumun bütün kesimlerini eşitlik ve adalet temelinde kucaklamayı hedefleyen demokrasimizle, demokrasi kültürümüzle de bağdaştırılamaz' değerlendirmesinde bulundu.


Erdoğan, laiklik ilkesinin Anayasa'ya girişinin yıl dönümü dolayısıyla yayımladığı mesajda, Türkiye Cumhuriyeti'nin Anayasa'da belirtildiği gibi demokratik, laik ve sosyal bir hukuk devleti olduğunu kaydetti.

-'Ayrıştırıcı değil bütünleştirici bir yorumla ele alınmalıdır'-

Temel ilkelerin, birbirinden ayrı veya üstün telakki edilmesinin mümkün olmadığına, toplumsal huzur ve istikrarın teminatı, toplumu birleştiren ve bütünleştiren ortak bilincin tezahürü olduğuna işaret eden Erdoğan, mesajını şöyle sürdürdü:

'Milletimizce benimsenmiş ve içselleştirilmiş olan laiklik ilkesi, barış içinde bir arada yaşama hedefi doğrultusunda, inanç özgürlüğünün güvencesi olarak görülmeli; ayrıştırıcı değil bütünleştirici bir yorumla ele alınmalıdır.

Laiklik ilkesinin toplumun bir kesimine imtiyaz sağlayacak şekilde yorumlanması, her şeyden önce ırk, din, dil, mezhep ve sosyal kesim ayırt etmeksizin toplumun bütün kesimlerini eşitlik ve adalet temelinde kucaklamayı hedefleyen demokrasimizle, demokrasi kültürümüzle de bağdaştırılamaz.

Ben bu düşünceler eşliğinde, laiklik ilkesinin Türkiye Cumhuriyeti Anayasası'na girişinin 76. yıl dönümünde, birlik ve beraberliğimizin daim olmasını diliyor, bütün vatandaşlarımı sevgiyle selamlıyorum.'