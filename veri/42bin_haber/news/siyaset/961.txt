'Laflarının nereye çekileceğini iyi düşünmeli'
 
 CHP lideri Kemal Kılıçdaroğlu, partisinin milletvekili Birgül Ayman Güler'in "Türk ulusuyla Kürt milliyetini eşit, eş değerde gördüremezsiniz" sözleri ile başlayan ırkçılık tartışmalarına değindi. Kılıçdaroğlu, "Her arkadaşım konuşurken laflarının nereye çekileceğini iyi düşünmelidir'' dedi.
 
 Kılıçdaroğlu Başbakan'ı da sert sözlerle eleştirdiği konuşmasında, Erdoğan'ı 'Değerli Türk büyüğü' olarak nitelendirdi. 
 
 CHP Genel Başkanı Kemal Kılıçdaroğlu, partisinin grup toplantısında konuştu.
 
 ESKİŞEHİR'E GİDECEK
 
 Konuşmasına Eskişehir Büyükşehir Belediyesi'ne yönelik yapılan yolsuzluk operasyonuna tepki göstererek başlayan CHP Lideri Kılıçdaroğlu, Büyükşehir Belediye Başkanı Yılmaz Büyükerşen’e destek vermek için yarın Eskişehir’e gideceğini söyledi.
 
 Kılıçdaroğlu, ''Eskişehir halkı Yılmaz Büyükerşen'e sonuna kadar sahip çıkmıştır. Yarın Eskişehir'e gidip Belediye Başkanımızı ziyaret edeceğim. Haysiyet cellatlarına izin vermeyeceğiz'' diye konuştu.
 
 Ergenekon ve Balyoz davalarına da değinen Kılıçdaroğlu sözlerine şöyle devam etti:
 
 "Mehmet Haberal yüzlerce kişiye karaciğer nakli yaptı. Hapiste mi bu ülkeye yararı var. Rektör Fatih Hilmioğlu'nu tuttular, Ergenekon'dan hapse koydular, şimdi kanser hastası. 10 binleri eğiten ismi hapiste tutmanın bir anlamı var mı? Hapishanaler kabul edebileceğimiz koşullarda değil. Hapistekilerin sayısı arttı. Eğer bir ülkede özel yetkili mahkemede varsa orada adalet yoktur.
 
 Özel yetkili mahkemeleri kaldırdınız da davalarını da kaldırdınız mı? Bunlar siyasi infaz kurumlarıdır. Özel yetkili mahkemelere mahkeme, yargıçlara yargıç, savcılara savcı denmez. Bu mahkemelerin olduğu sürece şikayetlerin arkası gelecektir. Mahkemeyi kuran da mahkemeyi şikayet eder hale geldi."
 
 TUTUKLU ASKERLER
 
 CHP Lideri Kılıçdaroğlu, TSK'ya yönelik tutuklamaları eleştiren ve "Donanmaya gönderecek komutan kalmadı" diyen Başbakan Erdoğan için, ''Ben daha bundan 6 ay önce güvenlik güçlerinin moral değerleri çok önemlidir demiştim. Darbeci olarak suçlanmıştım. Sayın Başbakanın vicdanı yeni mi uyandı bilmiyoruz ama geldiği nokta iyi noktadır'' diye konuştu.
 
 AB YERİNE ŞANGAY BEŞLİSİ
 
 Başbakan Recep Tayyip Erdoğan'ın gündeme getirdiği, 'Avrupa Birliği'ne karşılık Şangay Beşlisi üyeliği' ile ilgili konuşan Kılıçdaroğlu, ''Bu örgüte neden girmek istiyoruz, AB'yi dışlıyoruz? Kime danıştınız? Batı aydınlığın adıdır. O çağdaş dünyadan kime danıştınız da ayrılmak istiyorsunuz? O zaman NATO'yu ne yapacaksınız, oradan da mı çıkacaksınız?'' diye sordu.
 
 IRKÇILIK TARTIŞMASI
 
 ''Hiçbir zaman ne etnik kimlik ne de inanç bağlamında kimseyi eleştirmedik ve ötekileştirmedik'' diyen Kılıçdaroğlu, şöyle konuştu:
 
 ''Evrensel ilkelerde buluştuk, hep evrensel hukuk dedik. Anadilde savunma adında bir yasa çıktı. Adı yanlış, adı 'savunma hakkı' olmalıydı. Hiçbir zaman etnik kimlik siyaseti yapmadık. Yapanı aşağıladık. Biz dini siyasete alet etmiyoruz. Dini siyasette kullanırsak bunun sonu gelmez. Biz herkesin inancına saygılıyız. 72 millet birdir diyen bir felsefesen geliyoruz. Biz yasaklayıcı bir dünyadan gelmiyoruz. Özgürlükleri genişlettiğiniz zaman ülkede barışın olduğunu göreceksiniz. CHP bu felsefeden gelmiştir. Ortak paydamız bayraktır, İstiklal Marşı'dır.''
 
 GÜLER'İN SÖZLERİ
 
 CHP Lideri Kılıçdaroğlu, İzmir Milletvekili Birgül Ayman Güler'in Meclis Genel Kurulu'nda sarf ettiği "Türk ulusuyla Kürt milliyetini eşit, eş değerde gördüremezsiniz" sözleri sonrası çıkan ırkçılık tartışmalarıyla ilgili şunları söyledi:
 
 ''Her arkadaşım konuşurken laflarının nereye çekileceğini iyi düşünmelidir. O yüzden parlamentoda kürsüde konuşurken üniversitede konuşmuyoruz biz. Her CHP'linin son derece dikkatli olması lazım. Biz sosyal demokrat bir partiyiz. Biz aynı zamanda millyetçiyiz, ülkemizi seviyoruz.Bizim milliyetçiliğimiz çoğulculuk anlayışını benimser. Devletin ırkı olmaz, devlet tüm etnik milletlere eşit mesafede durur. Milliyetçilik anlayışımız çağdaştır, tüm yurttaşları kucaklar. Anlayışımız, kimsenin ötekileştirilmediği bir anlayıştır. Bizim milliyetçiliğimiz kafatası milliyetçiliği değil. Biz bu ülkede kardeşçe yaşamak istiyoruz.''
 
 REVİZYONU YALANLADI
 
 Kılıçdaroğlu, Meclis'e gelişinde gazetecilerin sorularını yanıtladı.
 
 Kılıçdaroğlu, partisinin Merkez Yönetim Kurulu'nda (MYK) revizyon yapılacağına ilişkin iddiaları, ''Tamamen hayal ürünü'' diye değerlendirdi.
 
 Bir gazetecinin, ''MYK'da revizyon var mı?'' sorusuna Kılıçdaroğlu, ''Yok efendim. Nereden çıkıyor. Tamamen hayal ürünü'' karşılığını verdi.
 
 Kemal Kılıçdaroğlu, Parti Meclisi'nin daha erken bir tarihte yapılıp yapılmayacağına ilişkin soru üzerine ise ''Zamanı gelince hepsi toplanır'' dedi.
 
 CHP İzmir Milletvekili Birgül Ayman Güler'in, Meclis Genel Kurulu'nda sarf ettiği, ''Türk ulusuyla Kürt milliyetini eşit, eş değerde gördüremezsiniz'' sözleri ırkçılık tartışmasına yol açmıştı.
 
  