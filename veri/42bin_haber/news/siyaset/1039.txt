Sırrı Sakık o sözleri için özür diledi
Sakık dün TBMM Genel Kurulu'nda yaptığı "Sonradan bu ülkeyi kendisine vatan edenler, Kafkaslardan, Boşnaklardan gelenler, siz bu ülkenin sahipleri değilsiniz. Haddinizi bileceksiniz." sözleriyle ilgili özür diledi.
Dün akşam TBMM'de yine ırkçılık tartışmaları yaşandı. BDP Muş Milletvekili Sırrı Sakık, CHP'yi ırkçılık yapmakla suçladı. Sakık'a Meclis kürsüsünden CHP Grup Başkanvekili Emine Ülker Tarhan yanıt verdi. Tarhan, bugün de yazılı açıklama yaparak Sakık'ın açıklamalarını eleştirdi. Bu gelişmeler üzerine Sakık, sosyal paylaşım sitesi Twitter'dan özür diledi.

Sakık, dün TBMM Genel Kurulu'nda CHP'yi ırkçılıkla suçlayarak 'Ya geçmişte yapılanlardan dolayı Kürt halkından, diğer halklardan özür dileyeceksiniz ya da her gün bizi karşınızda göreceksiniz.Haddinizi bileceksiniz. Oradan gelip, hele dağdan gelip bağcıyı kovma hakkına sahip değilsiniz' dedi.

Sakık'a CHP adına Meclis kürsüsünden CHP Grup Başkanvekili Tarhan yanıt verdi. Tarhan, Meclis kürsüsüsün böylesine iğrenç, utanmaz, ahlaksızca ifadelerle işgal edilmesini kınıyorum diye konuştu.

DÜN BAŞLAYAN TARTIŞMA BUGÜN DE SÜRDÜ

Sakık'a eleştirilerini bugün de sürdüren Tarhan, yazılı bir açıklama yaparak, Siyasetin ve siyasetçinin bu kadar alçaldığı ve belli kimlikteki yurttaşları gruplandırıp, onlara karşı kinini ve nefretini bu denli rahat kustuğu bir başka an görülmemiştir ifadelerini kullandı.

SAKIK ÖZÜR DİLEDİ

BDP'li Sakık, bugün sosyal paylaşım sitesi Twitter'daki hesabından bir açıklama yaparak özür diledi.

Sakık şunları yazdı:
Dün genel kurulda yapmış olduğum konuşma ne yazık ki farklı yansıtıldı ve farklı noktalara çekildi
Biz her türlü ırkçılığa, ayrımcılığa, asimilasyona, baskıya ve zulme maruz kalmış bir halkın temsilcileri olarak asla ırkçı-milliyetçi bir tutum içerisinde olmadık, olmayız.
Türkiyedeki bütün farklı etnik kimlikler başımız gözümüz üzerinedir
Bizim sorunumuz halklarla değil, tekçiliği dayatan, farklılıkları yok sayan sistemledir
Kesinlikle söylediklerimde her hangi bir kasıt yoktur. Benim vicdanım bütün kimliklere nötrdür
Bu topraklarda yaşayan 75 milyon, en az benim kadar bu toprakların sahibidir
Sözlerimin maksadını aştığını düşünerek incinen her kim var ise özür dilerim