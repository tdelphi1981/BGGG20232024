'CHP tek başına seçime girse yüzde 30 oy alır'
 
 AK Parti İl Başkanlığı’nın davetlisi olarak İl Danışma Meclisi toplantısına katılmak üzere Kırıkkale’ye gelen Numan Kurtulmuş, Belediye Başkanı Veli Korkmaz’ı da makamında ziyaret etti, Kültür Merkezi salonunda partililere konuştu. Toplantıya Milli Savunma Komisyonu Başkanı ve Kırıkkale milletvekilleri Oğuzhan Kağan Köksal ve Ramazan Can, Belediye Başkanı Veli Korkmaz, AK Parti İl Başkanı Mehmet Demir, ilçe ve belde belediye başkanları ve kalabalık bir partili katıldı.
 
 Kurtulmuş konuşmasında, 1960 ihtilalinde dönemin başbakanının asıldığını belirterek, milletin sokağa çıkıp bağırıp, çağırmadığını, yüreğine kanlı gözyaşlarını akıttığını ve hesabını sandıkta sorduğunu belirtti. Kurtulmuş, Türk milletinin 1980 yılında Kenan Evren’in söylemlerine rağmen yüzde 43 oyla rahmetli Turgut Özal’ı iktidara getirdiğini belirtirken, şunları söyledi:
 
 "Bunların arkasından 28 Şubat oluyor, 28 Şubat’ta allem ediyorlar, kallem ediyorlar postmodern darbe filan da değil, onu söyleyeyim. Türkiye’nin en iyi hazırlanmış, en etkili darbesi 28 Şubat’tır. Ondan sonra millet o iradenin devamı olarak gördüğü AK Parti’yi iktidara taşıyor. Milletin böyle bir feraseti vardır. Bu millet helal oylarıyla Cumhuriyet Halk Partisi’ni hiç bir zaman bu ülkede iktidara getirmiyor. Özeti bu. İki istisnası var. Birisi rahmetli Ecevit’in 1973’de ’Halkça, insanca bir düzen’ diyerek iktidara gelmesidir. 1973 kampanyasını çok iyi incelemiş biri olarak söylüyorum. Rahmetli Ecevit o kampanyada halkın dili ile konuştuğu için iktidar olmuştur. Halka tepeden baktığı için değil. Halkın dili ile konuştuğu için millet Ecevit’i iktidara getirdi. Arkasında ikinci iktidarı da inançlara saygılı laiklik dediği için, yine o eski klasik CHP kafası değil. Başka bir kafa ile söylem geliştirdiği için millet Bülent Ecevit’i iktidara taşımıştır. Bu milletin öyle enteresan feraseti var ki Ecevit inançları saygılı bir şekilde ’Laiklik’ dediği zaman iktidara gelmiş, aynı Ecevit ’Atın şu kadını dışarı’ diyerek Merve hanıma çıkıştığı zaman da millet oylarını yüzde 1’e indirmiştir. Bütün partiler seçime girmese, tek başına CHP girse, bu millet CHP’ye en fazla yüzde 30 oy verir, bir gram fazla oy vermez."
 
 Kurtulmuş, gelinen noktada karanlık bir takım olayların bulunduğunu belirterek, konuşmasını şöyle sürdürdü:
 
 "Bir sürü faili meçhuller var. Rahmetli Özal, öldü mü, öldürüldü mü? Halen şüpheler var. Rahmetli Muhsin Yazıcıoğlu’nunki kaza mı, suikast mi halen şüpheler var. Türkiye’nin en önünde, en üst noktada olan insanların ölümü ile ilgili şüphelerin olduğu bir süreçten geçiyoruz. Beş askeri müdahale var, Balyoz, Erkenekon, Ayışığı, Yakamoz var. Eline güç bulsa ihtilal yapacak bir takım denemeler var. Şu anda yurt dışına kaçmış bir sanık ne diyor? ’Efendim nasıl yapacaksınız ihtilali, dışarısı müsaade etmez’ diyor. Zaten dışarısı müsaade etse o balyozu milletin tepesine indireceklerdi. Bu millet inançlarından, değerlerinden, tarihinden, küllerinden doğarak ayağa kalkmıştır ve bu milletin çocukları siyasette sahne almıştır. Sizi temin ederim ki bizden kaynaklanan bir hata olmazsa bu milletin çocukları kıyamete kadar siyaset sahnesinden, bu topraklardan inmeyecekler ve devran tersine asla dönmeyecek."
 
 Erhan GÖĞEM/KIRIKKALE, (DHA)
  