Davutoğlu'ndan İsrail açıklaması
Dışişleri Bakanı Ahmet Davutoğlu, İsrail'in NATO faaliyetlerine katılmasına yönelik kesin vetoyu, kendi şartlarını kabul ettirdikten sonra yumuşattıklarını söyledi.
Samanyolu Haber televizyonuna konuşan Davutoğlu, NATO 2 senedir hiçbir faaliyeti yapamaz hale geldiğini ve sürekli Türkiye'den İsrail'e yönelik bu blokajı kaldırılmasını istediğini belirtti. Davutoğlu, "Biz İsrail'e 3 temel ilkeden kesinlikle feragat etmeyeceğimizi ifade ettik ve bu tutumumuzu hiçbir zaman değiştirmedik. En sonunda NATO Genel sekreteri Türkiye'nin bu 3 temel prensibini esas alarak bir formül önerdi. Bu 3 temel prensip hiçbir şekilde zarar görmeyecek şekilde 2013 yılında geçerli olmak üzere ortaklık programları tekrar dizayn edildi." ifadelerini kullandı.

Türkiye'nin asla taviz vermeyeceği 3 temel prensibi açıklayan Davutoğlu şöyle devam etti: "Bu dizayna göre; Hiçbir NATO faaliyeti artık İsrail'de yapılmayacak. İsrail hiçbir NATO operasyonuna, tatbikatına, askeri içerikli operasyonuna katılmayacak, Hiçbir İsrail güvenlik görevlisi Türk silahlı kuvvetleri yetkilileriyle faaliyette bulunmayacak, yan yana gelmeyecek. Bu 3 temel ilkeyi kabul edecek şekilde bütün ortaklık çalışmalarını tekrar gözden geçirdik."

Bakan Davutoğlu, ortaklık programının yeniden dizayn edilmesi sayesinde Bosna Hersek gibi, Azerbaycan gibi, Orta Asya Cumhuriyetleri gibi hatta Mısır, Tunus, Fas gibi ülkelerin de bu faaliyetlere sınır olmaksızın katılmalarını sağlayacak yeni bir paket hazırlandığını dile getirdi. Davutoğlu, şöyle devam etti: "Buna biz de onay verdik diğer ülkeler de onay verdiler istemeyerek de olsa.. Burada büyük bir diplomatik başarı var. Ancak İsrail basını bu başarıyı gölgede bırakmak için bir operasyon yaptı. Sanki Türkiye şartlarını gevşetmiş gibi. İsrail'den gelen bu haberlere inanmaya meyilli bazı kesimler de bizim söylediklerimize değil, İsrail basınının söylediklerine itibar ederek böyle bir algı oluşturmaya çalıştılar."