Süleyman Soylu: 28 Şubat babalar gibi darbedir
AK Parti Genel Başkan Yardımcısı Süleyman Soylu 28 Şubat'ın tam anlamıyla bir darbe olduğunu belirterek, "Çok açık söylüyorum bu babalar gibi bir darbedir" dedi.
Ak Parti Genel Başkan Yardımcısı Süleyman Soylu, Isparta'daki Süleyman Demirel Üniversitesi (SDÜ) Güzel Sanatlar Fakültesi Muhsin Ertuğrul Salonu'nda '28 Şubat'tan Türkiye'ye bakmak' konulu konferans verdi. Konferansı, Vali Memduh Oğuz, SDÜ Rektörü Prof. Dr. Hasan İbicioğlu, Ak Parti İl Başkanı Nuri Uzaktaş, sivil toplum örgütlerinin temsilcileri ve çok sayıda öğrenci izledi.

"28 Şubat çok açık bir söylemle babalar gibi bir darbedir" diyen Ak Parti Genel Başkan Yardımcısı Soylu, şöyle konuştu:

"28 Şubat hem de tam anlamıyla bir darbedir. 71 muhtırasıyla bunu kıyaslamak tarihe haksızlıktır. 71 muhtırasında bir siyasi parti kapatılmamıştır. Ama 28 Şubat'ta bir siyasi parti kapatılmıştır. Bir hükümet alaşağı edilmiştir. Milletvekilleri korkutulmuştur. Onlara kasetler gösterilmiştir. Onlar tehdit edilmişlerdir. 28 Şubat süreci bir yolsuzluk, yoksulluk sürecidir. Bir hortumlama sürecidir. Bu süreç ekonomimizin geri gitmesine neden olan bir anlayışı ortaya koymuştur."

'28 ŞUBAT'IN HAYRI DA VAR'

28 Şubat'ta 'ötekileştirilen' toplumun bunu iyi gördüğünü ifade eden Soylu, "28 Şubat ülkemizin insanını önemli ölçüde ayrı tutmaya çalışan, Türkiye'yi oluşturdukları kurumlarla yönetmeye çalışan bir anlayışı ortaya koymaya çalışmıştır. 28 Şubat'ın bir sürü felaketi vardır ama bir de hayrı vardır: Bu milleti uyandırmıştır. Bu milletin bir kez daha korkmamaya karar verdiği süreç 28 Şubat'tır" dedi.

ÖNEMLİ FIRSATLAR ISKALADIK

Geçmiş dönemde Türkiye'nin çok önemli fırsatları ıskaladığını anlatan Soylu şunları kaydetti: "1960 bir çete harekatıdır. Ama silahlı kuvvetiyle beraber onlar adına iyi yönetilmiş bir süreçtir. 27 Mayıs bir darbeydi ama bu tarih bir Hürriyet Bayramı olarak kutlandı. İnsanların temel haklarının kısıtlandığı bir darbe Türkiye'de yıllarca Hürriyet Bayramı olarak kutlandı. 28 Şubat, 1960 darbesine göre daha iyi planlanmıştır. Tesadüf değildir. 'Bin yıl sürecek' denmesinin nedeni bunun bir tesadüf olmayışıdır. Biçilen rol şudur: Siz bin yıldır bu toprakların içerisindesiniz. 'Dininizi, milletinizi, geleneklerinizi, göreneklerinizi kendi istediğimiz şekilde tasfiye edip, sizden yeni bir millet oluşturacağız' demenin adıydı 28 Şubat. 28 Şubat ile bin yıllık tarihin kodları değiştirilmeye çalışılmıştır. Türkiye'yi 1999 yılında IMF'ye muhtaç etmiştir. Türkiye'nin büyümesini, gelişimini engellemeye çalışmıştır. Psikolojik yöntemleriyle, uygulama süreçleriyle ve ürkütücü tavrı ile birlikte bu milletimizi ürkütmüş ve korkutmuştur."

Farklı bir Türkiye bekleyenlerin mahcup olduğuna değinen Soylu, sözlerini şöyle tamamladı: "Bundan sonra bize bir daha böyle bir şey yaşatamazlar. Onun için sadece kendimiz adına zenginleşmemeliyiz. Biz niçin siyaset yapıyoruz. 200 yıl sonra Süleyman Soylu diye bir adamı kimse anar mı? Ama bir şey anılır. Biz ne kadar zenginleşir ne kadar bu ülkeyi hukuk adalet ülkesi demokratik ülke haline getirirsek, rövanşı o kadar iyi almış oluruz."