Cumhuriyet bitti!
CHP Grup Başkanvekili ve Yalova Milletvekili Muharrem İnce hükümeti ağır sözlerle eleştirdi
 YALOVA’da partililerle bir araya geldiği toplantıda konuşan CHP Grup Başkanvekili ve Yalova Milletvekili Muharrem İnce, cumhuriyetin tüm kurum ve kuruluşlarının, milletin 90 yıllık birikimlerinin AKP iktidarınca satıldığını belirterek, “Cumhuriyetin kurucu değerleri tek tek yok ediliyor. Ama umutsuzluğa kapılmayın; Cumhuriyeti yok edemeyecekler” dedi.
 SEÇİM STRATEJİSİ BELİRLENDİ
 
 CHP Yalova İl Teşkilatı, dün gece Altınova İlçesi Kaytazdere Beldesi'ndeki toplantıda bir araya geldi. Toplantıya CHP Grup Başkanvekili Muharrem İnce, CHP Yalova İl Başkanı Özcan Özel, il yöneticileri, Altınova İlçe Başkanı Yener Yiğit, Subaşı Belediye Başkanı Musa Kuş, Kaytazdere Belde Başkanı Menderes Kapal ve parti üyeleri katıldı. Toplantıda Kaytazdere Beldesi'nde Belediye Başkanlığı seçimlerinde izlenecek yol ele alındı.
 TEŞKİLATI UYARDI
 
 Toplantının açılış konuşmasını yapan Muharrem İnce, Kaytazdere’de Belediye Başkanlık seçimlerini CHP’nin kazanacağına inandığını belireterek, CHP belde teşkilatının yaklaşan yerel seçimlere doğru çalışmalara daha da ağırlık vermesi gerektiğini söyledi.
 
 Ülke gündemine ilişkin değerlendirmeler de bulunan İnce, cumhuriyetin tüm kurum ve kuruluşların, milletin 90 yıllık birikimlerinin AKP iktidarınca satıldığını söyledi. İnce, “Cumhuriyetin kurucu değerleri tek tek yok ediliyor. Ama umutsuzluğa kapılmayın; Cumhuriyeti yok edemeyecekler” dedi.
 4 BELEDİYE HEDEFTE
 
 Kaytazdere Belde Başkanı Menderes Kapal’ın açılış, Altınova İlçe Başkanı Yener Yiğit’in sunuş konuşmasının ardından söz alan CHP İl Başkanı Özcan Özel, yaklaşan yerel seçimlere doğru, Kaytazdere Beldesi'nin ciddi bir çalışma içersinde olduğunu görmekten mutluluk duyduğunu belirterek, “Altınova İlçesinde bulunan 4 belediyeyi kazanacak güçteyiz. Yerel seçimlere ilişkin çalışmalarımızı geçen yıl başlatıp, düzenli olarak her hafta bir seçim bölgesini gezerek, örgüt toplantılarını gerçekleştiriyoruz. Sizlerle diğer ilçe ve belde örgütleri gibi önümüzdeki aylarda tekrardan birkaç kez birlikte olacağız” dedi. 
 
 Toplantının ardından Altınova İlçe Başkanı Yener Yiğit’e Kaytazdere belde teşkilatı sürpriz yaparak, doğum günü pastası kesti.