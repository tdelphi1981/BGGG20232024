Hüseyin Çelik: Kanın durması için, çok önemli bir iklim yakalandı
AK Parti Sözcüsü Hüseyin Çelik, Türkiye'de huzurun yakalanması, gözyaşı ve kanın durması için çok önemli bir iklim yakalandığını söyledi. "Bu manada çok ciddi bir siyasi ve toplumsal destek olduğunu görüyoruz." dedi.
Diyarbakır'da 3 PKK'lı kadın için düzenlenen cenaze törenini değerlendiren Çelik, "Bu merasimde bir iki arızanın dışında genel olarak sağduyunun hakim olması, herkesin hassasiyetle davranmış olması son derece sevindirici. Demek ki istendiğinde olabiliyormuş." ifadelerini kullandı.

Çelik, MKYK toplantısı devam ettiği sırada bir basın toplantısı düzenledi. İmralı ile görüşmelere değindi. Çelik, "Sayın Başbakan İmralı'daki görüşmelerle ilgili kurulu bilgilendirdi. Bu konuda kararlılığımız vardır, gayretimiz vardır. Memleketimizde sükutun olması, huzurun olması kardeşlik ikliminin her tarafa hakim olması çoğulcu bir yapı içerisinde herkesin kendi farklılıklarını koruyarak ortak paydalarda yaşaması ve paylaşımcı bir toplum olmamız çok önemsediğimiz bir şeydir. Kimsenin dayak yemediği, dayak atmadığı, kimsenin kan dökmediği kanının dökülmediği kimsenin öldürmediği öldürülmediği bir toplum istiyoruz. Bütün gayretimiz budur, gözyaşı kan dursun. Bununla ilgili olarak da çok önemli bir iklim yakaladığımızı düşünüyorum. Bu manada çok ciddi bir siyasi ve toplumsal destek olduğunu görüyoruz. Meclis zemininde baktığımızda temsil açısından yüzde 87'lik bir siyasal destek var. Diğer taraftan geçmişte bu işi sabote edebilecek vesayetçi güçler artık etkin değildir. Siyasi irade etkindir. Karar mercii siyasi iradedir. Birilerinin bu meseleyi sabote etmesine yönelik endişeler vardır ama bugün Türkiyede hakim olan iklimle siyasi irade meseleye sahiptir. Ümit ederiz ki yol kazası olmadan bu meselenin üstesinde geliriz." diye konuştu. Çelik, medyaya da sorumlu tavrından dolayı teşekkür etti. 

"BİRAND'IN ÖĞRENCİLERİNİN YARIM ESERLERİ TAMAMLAMASINI TEMENNİ EDERİM"

Konuşmasının başında Mehmet Ali Birand'ın ölümüne de değinen Hüseyin Çelik, ünlü gazetecinin Başbakan Erdoğan ve Bediüzzaman Said Nursi hakkında iki belgesel hazırlamakta olduğunu hatırlatarak, "Temenni ederim ki yetiştirdiği talebeler, gazeteciler yarım bıraktığı eserleri tamamlarlar. Vefa örneği gösterirler. Bu eserler yarım kalmaz." dedi.

"FRANSIZ HÜKÜMETİNDEN GELMİŞ BİR BİLGİ YOK"

Fransa'da üç PKK'lı kadının öldürülmesine ilişkin Fransa polisinden olayı örgüt içi infaz olduğuna dair haberler geldiği hatırlatılan Çelik, "İster iç hesaplaşma olsun ister yabancı servisler devreye girsin kim yapmış olursa olsun bu olumlu atmosferi sabote etmeye yönelik olduğunu düşünüyoruz. Türk hükmetine Fransız hükümetinden gelmiş bir bilgi yoktur. Zaman zaman gazetelerde haberler çıkıyor. Fransız makamları tarafından net açık ve herkesin işte budur diyebileceği bilgiler gelmeden bu konuda söyleyeceklerimiz öngörü ve tahminlerden ibarettir." dedi.

MKYK toplantısı hakkında bilgi veren Çelik, Dışişleri Bakanı Ahmet Davutoğlu, Başbakan Yardımcıları Beşir Atalay ve Ali Babacan'ın sunum yaptığını aktardı.