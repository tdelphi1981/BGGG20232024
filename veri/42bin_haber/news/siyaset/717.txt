'Türkiye'de kürt sorunu endüstrisi işliyor'
Demokrat Parti (DP) Genel Başkanı Gültekin Uysal, Oslo ve İmralı süreçlerini eleştirirken “Türkiye’de bir Kürt sorunu endüstrisi işliyor. Türkiye’de bugüne kadar kimin ne olduğu ile değil, ne yaptığı ile ilgilenilmiştir. Kürt sorunu endüstrisinde sadece siyaset değil, ciddi bir ekonomi de var” dedi.
 Uysal, İstanbul Aydın Üniversitesi Siyaset Akademisi tarafından Ankara’da düzenlenen “Türkiye’nin Demokratikleşme Sınavı” konusunda bir konuşma yaptı. Konuşmasında Oslo ve İmralı görüşmelerini değerlendiren Uysal, söz konusu girişimleri yanlış bulduğunu ifade ederek, bölücü terör örgütünün “zemin ve zaman kazanarak” eylemlerine devam edeceğini savundu. “Başbakanları bile aşan bir şekilde İmralı’daki bölücübaşının tayin ettiği bir sürecin içerisindeyiz” diyen Uysal, bu sorunun Türkiye’nin çok kırılgan, çok nazik bir meselesi olduğunu belirtti. Uysal, “Türkiye’de bir Kürt sorunu endüstrisi işliyor. Türkiye’de bugüne kadar kimin ne olduğu ile değil, ne yaptığı ile ilgilenilmiştir. Kürt sorunu endüstrisinde sadece siyaset değil, ciddi bir ekonomi de var. Oslo’da görüştünüz, Şemdinli’de kucaklaştılar. Bu yaptığımız teşebbüsleri ben yanlış buluyorum. Terör örgütünü devletin muhatabı haline getirdiğinizde, bölge insanımızın meşru temsilcisi haline getirdiğiniz takdirde, kısa vadede marjinalize edebilirsiniz ama bölücü terör örgütünün zemin ve zaman kazanarak devam edeceğini görürsünüz. Türkiye sanki bir mücadele vermiş de kaybetmiş gibi bir psikoloji içinde böyle bir iklime sürükleniyor” dedi.
 Bugün hâkim olan siyasi anlayışı da yapıcı olmak yerine yıkıcı olmakla eleştiren Uysal,  “Hür ve eşit bireyler olarak bütün vatandaşlarımızın aynı hukuka sahip olması gerekirken, bugün dışarıdan bir takım deli gömlekleri giydirircesine, kimlikler üzerinden siyaset yapmayı araç haline getirmiş ana muhalefet ve iktidar partisinin Türkiye’ye vereceği bir şey olmadığı kanaatindeyim” diye konuştu.
 -“AKP’YE GEÇENLERE ‘ALLAH SELAMET VERSİN’ DİYORUZ”-
 Uysal, AKP’ye geçen eski genel başkanlardan Süleyman Soylu ve diğer Demokrat Partililerle ilgili ne düşündüğünün sorulması ise, “Siyaset belirli değerler üzerinden yapılır. Siyasette kötü bir alışkanlığımız var. Siyasette en önemli unsur, vekâlet ilişkisidir. Seçmen ve siyasi partiler seçilene vekâlet veriyor. Sizin namusunuza tevdii ediyor. Farklı iddiaları seslendireceksiniz sonra geçip o söz söylediğiniz kişinin yanında yer tutacaksınız. Bunu kabul edebilme imkânım yok. İnsanımızın siyasete güvensizliğinin nerelerden kaynaklandığını görüyoruz. Biz de onlara AKP’ye geçenlere ‘Allah Selamet Versin’ diyoruz. Başka bir şey de demiyoruz” yanıtını verdi.
 ANKA