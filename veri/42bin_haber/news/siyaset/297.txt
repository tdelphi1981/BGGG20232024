Eurovision için soru önergesi sundu
CHP Genel Başkan Yardımcısı Sezgin Tanrıkulu, Türkiye'nin Eurovision'a katılmama kararı üzerine Başbakan Yardımcısı Bülent Arınç tarafından yazılı olarak cevaplandırılması istemiyle Türkiye Büyük Millet Meclisi Başkanlığı'na soru önergesi sundu 
 CHP’li Tanrıkulu, Türkiye’nin yurt dışında tanınırlığını arttıran ve modern Türkiye’yi gösterme işlevi yüksek bir organizasyon olan Eurovision’a bu yıl katılım sağlanmayacağı geçen hafta açıklandığını hatırlatarak, TRT’nin almış olduğu bu karara yönelik olarak Arınç’ın yaptığı değerlendirmenin ise kamuoyundaki soru işaretlerini gidermekten ziyade yeni soru işaretleri yarattığını ileri sürdü. Arınç’ın Eurovision’a birçok ülkenin de katılmadığını, mevcut Eurovision yapısında beklentileri karşılanmadığını ve harcanan emeklerin karşılığının alınmadığını söylediğini hatırlatan Tanrıkulu, Arınç’ın TRT’nin bütçesinin 50 Eurovision yapmaya yeterli olduğunu da belirttiğini ve farklı oluşumların içinde yer alınabileceği de söylediğini ifade ederek, şu soruları sordu:
 
 -Bu yıl gerçekleştirilecek olan Eurovision Şarkı Yarışması’na katılım sağlanmamasının esas gerekçesi nedir?
 -Eurovision Şarkı Yarışması’nın beklentileri karşılamadığı beyanınız karşısında, karşılanamayan beklentiler nelerdir?
 -Eurovision’da bazı değişikliklerin olması durumunda tekrardan yer alınabileceğini belirttiniz. Organizasyonu gerçekleştirenlerle yapılması istenen düzenlemeler ile ilgili bir görüşme yapılmış mıdır? Yapılmasını istediğiniz düzenlemeler nelerdir?
 -Farklı ülkelerin olduğu Eurovision’a benzer organizasyonlardan kastınız nedir? Katılmayı düşündüğünüz benzeri organizasyonlar nelerdir?
 -Bu yıl düzenlenecek olan Eurovision Şarkı Yarışması’na katılmama kararının arkasında iktidarınızca çöpe atılan ve ülkemizdeki düşünce ifade özgürlüğü hakkındaki eleştirilerin yer aldığı AB İlerleme Raporu’nun bir etkisi var mıdır?
 -Alınan karar iktidarınızın Avrupa Birliği’ne karşı bir politika değişikliğinin göstergesi midir?
 -Eurovision’a harcanan miktarın 3 Milyon Dolar olduğu bilgisini paylaştınız. Birçok ülkenin yarışmaya katılmaması halinde yarışmada başarılı olma ihtimalinin artabileceği düşüncesi kararı verenler tarafından tartışılmış mıdır?
 -Eurovision Şarkı Yarışmasında başarılı olunması durumunda, ekonomik olarak ülkemize kazanacağı katkı ne kadardır?
 -2012 yılında TRT’nin tüm programları ile ilgili olarak yaptığı reklamlar için harcadığı tutar ne kadardır? Devlet televizyonunun sadece reklam için harcadığı tutar ile Eurovision’a katılmak için harcanması olası tutar arasındaki fark ne kadardır?
 -Beyan ettiğiniz üzere TRT’nin 50 Eurovision yapacak kadar parası var ise, hala TRT payı olarak elektrik kullanımından veya elektronik cihazlar için yurttaşlardan hukuki olmayan vergi veya kesintiler yapılması uygun mudur? Bu hukuksuz kesintilerin kaldırılması yönünde bir çalışmanız var mıdır?
 
 ANKARA, (DHA)