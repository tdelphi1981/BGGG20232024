En zor günlerimi Başbakan sayesinde kolay atlattım
Iğdır Milletvekili Fatma Salman, Başbakanımız, eşi ve Fatma Şahinin destekleri olmasaydı belki zor bir süreç geçirirdim. Bana büyük destekleri oldu. Ayrıca Kürt kadını ve anne olarak, başlatılan çözüm sürecini de çok önemsiyorum dedi.

EŞİNDEN GÖRDÜĞÜ ŞİDDET SEBEBİYLE AYRILAN FATMA SALMAN: ÖNCE ANNEYİM 
EŞİNDEN dayak yemesi olayı ile gündeme gelen AK Parti Ağrı Milletvekili Fatma Salman, çocuklarıyla birlikte daha güçlü olmaya çalıştığını belirterek, ‘’Başbakanımız, eşi ve bakanımız Fatma Şahin’in destekleri olmasaydı belki zor bir süreç geçirirdim’’ dedi. 
AK Parti’li Salman, ‘’Zor günler geçirdiniz, şimdi kendinizi nasıl hissediyorsunuz?’’ sorusuna, şu cevabı verdi: ‘’Ben her zaman kendimi insanlara adamış bir kişiyim. Toplumun bütün bireylerinin mutlu olması için elimden geldiğince bir şeyler yapmaya çalışıyorum. Ama bunu AK Parti’de yapmanın ayrı bir mutluluğu var. Çünkü burada samimiyeti gördüm. Başbakanımıza Allah uzun ömürler versin, Allah başımızdan eksik etmesin. Başbakanımız, eşi, bakanımız Fatma Şahin, milletvekillerinin desteği oldu. BDP’li, CHP’li arkadaşlar da geldi, geçmiş dönemde tanıdığım arkadaşlarım vardı, örneğin Murat Karayalçın aradı, ona da çok teşekkür ediyorum.” Yanında sürekli bulunan bayan koruması olan Fatma Salman, ‘’Şu anda eski eşinizden kaynaklanan herhangi bir sorun var mı?’’ sorusuna, ‘’Hayır Yok, herhangi bir sorun ve sıkıntımız yok’’ cevabını verdi. 
Yeter ki analar ağlamasın 
Salman, Ağrı’daki AK Parti Danışma Meclisi Toplantısı’ndaki, ‘’Fatma canını Başbakan ve AK Parti’ye kurban eder’’ sözlerinin yanlış anlaşıldığını ifade etti. ‘’Fatma, AK Parti ve Başbakan’a kurban olur’’ kelimesini kullandığını belirten Salman, ‘’Ben orada, ‘İnsan hak ve özgürlüklerine katkı sunan Başbakan’a ve partime canımı kurban ederim’ diyorum. ‘Gençler ölmesin, Fatma ölsün’ diyorum. Türkiye’de barışın, sulhun olması için, anneler ağlamasın diye Fatma canını feda eder. Türkiye’de bu süreci başlatan bir lider var. AK Parti’li olduğum için demiyorum, anne ve Kürt kadını olarak diyorum ki ‘bu süreci kim çözecekse ben canını veririm.’ Gelip deseler ki ‘biz bu süreci noktalayacağız, senin canını istiyoruz’ ben hemen canımı veririm, çünkü artık kimsenin ağlamasını istemiyorum. Ben o sözü hem Sayın Başbakan’ın, Kürt sorununun bitişi konusundaki samimiyetinden dolayı dedim hem de ben kısa bir zaman önce bir olay yaşadım; bu olayda Başbakan’ın ve eşi Emine hanımın, Fatma şahsında bütün kadınlara verdiği destekten dolayı söyledim.’’