Üç hilalin kritik üç yılı
MHP'NİN bugününü iyi analiz etmek için geçmişini bilmek gerekir. Öncelikle bir Meclis'te, bir dışarıda olan MHP görüntüsü bugün artık yok. İttifaklarla barajı aşma dönemi çoktan kapanmış.
 ANAP, DYP, DSP, SP'nin esamesinin okunmadığı bir süreçte, Türk siyasi sisteminin oturmuş 43 yıllık bir partisi var. 2007 ve 2011 genel seçimlerinde, 2004 ve 2009 mahalli idarelerde barajın üzerinde oy almış bir MHP. Bir şekilde memleket idaresinin içerisinde bulunmuş. Aldığı yüzde 12-13'lük oylar azımsanmamalı. Son seçimde 5 buçuk milyon seçmen oy vermiş bu partiye.
 MHP'YE bu bakış açısıyla yaklaşıp, son kongreyi değerlendirmek gerekir. Her şeyden önce kavga-dövüş olmadan demokratik bir yarış gerçekleşti. Koray Aydın'ın aldığı 441, Musavvat Dervişoğlu'nun 48 oyu, delegenin değişim sinyali verdiği şeklinde algılandı. 2006 ve 2009'da Bahçeli'nin tek adaylı kongreleri kriter değil. 2003'e bakıldığında ise bugüne benzer bir tabloyu görmek mümkün. O tarihte Bahçeli'ye karşı genel başkanlığa aday olan Ramiz Ongun 300, Koray Aydın 137 oy almış. Topladığınızda 437. Yani 9 yıl önceki 
 kongrede de muhalefet önemli bir sayıya ulaşmış. Yeni bir durum değil.
 PEKİ delegenin verdiği mesajı nasıl okumak gerekir? Bence delege, 'Değişim istiyoruz ama adres Koray Aydın değil' dedi. Bu talebi 'Genel başkanın değişimi' olarak algılamamak lazım. MHP tabanı, hareket gelsin istiyor. MHP daha aktif rol alsın. Ülkücü irade iktidara yönelsin hevesinde. Bahçeli bu talebi karşılayabilecek mi? Önünde üç önemli viraj var. Mahalli idareler, cumhurbaşkanlığı ve genel seçim. Bahçeli'nin bu üç seçimden çıkaracağı performans, 2015 kongresinde tek belirleyici olacak.
 Bahçelİ, arzulanan değişimin sinyallerini MYK listesinde verdi. Genelde MYK'nın üçte birini değiştiren MHP lideri, bu kez 75 kişilik listenin yarısını çizdi. Bunun, Başkanlık Divanı'na da yansıması bekleniyor. Divanın yarısının gitmesi sürpriz olmaz. Kongrede ortaya çıkan ülkücü iradenin Koray Aydın'a da verdiği bir mesaj var. Bir delegenin ifadesiyle, 'Biz yıllarca gittiğimiz köy kahvelerinde başbuğumuz Türkeş Bey'in, Menderes'i asmadığını anlatmakla uğraştık. Şimdi Koray Bey ile ilgili iddialara muhatap olmak istemiyoruz.'
 'Bundan sonra MHP'yi ne bekliyor?' sorusu da herkesin kafasında. Öncelikle Koray Aydın çok hırslı bir siyasetçi. 'Tamam, yeter artık, olmuyor' kesinlikle demeyecek. Parti tüzüğüne göre olağanüstü kongre için yeterli olan imza sayısına ulaşmış durumda. Ancak yine tüzüğe göre, olağanüstü kongrelerde genel başkanlık seçimi olmuyor. Koray Aydın, kısa vadede sessiz kalacak. Yerel seçimleri bekleyecek. Olası bir başarısızlık durumunda 'Olağanüstü kongre' çağrısı yapacak. Yeni adayların çıkması da sürpriz olmaz. Görünen o ki; Türk siyasi yaşamının kritik üç yılı, üç hilalin rotasını da belirleyecek.
 Volkan YANARDAĞ / ANKARA