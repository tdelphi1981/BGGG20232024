Başbakan'a 'idam' yanıtı
MHP Grup Başkanvekili Oktay Vural, Başbakan Recep Tayyip Erdoğan’ın 2023 ile ilgili sözlerine, “Siyasi ahlak dışı, politikasını kazan kazandan başka bir noktaya koymamış, muhafazakarım demekle birlikte oportünist, maddeci, paranın dini imanı olmaz diyen Başbakan 2023 ile ilgili ‘patentinin parası neyse verelim’, işleri güçleri para. ‘Parasını öderiz, patentini de alırız’ diyerek intihalcilere yol gösteriyor Başbakan” diye yanıt verdi.
 Vural, “MHP içinde birlik ve bütünlük kararı verilmiştir. Asıl siz AKP’ye bakın, çok başlılığa bakın. Kan gövdeyi götürüyor, post kavgası orada” diye konuştu.
 -Vural, Başbakan’ın idama ilişkin sözlerine de, “Sayın Başbakan lafı ağzında eveleme, geveleme, idam cezasını birileri sana dayatmışsa kaldırılmasını, gel bu konuda TBMM’ye, millet iradesini bu yönde al. Milletin gazını almak için konuşma yapma” diye yanıt verdi.
 -MHP 6 BAKAN HAKKINDA GENSORU ÖNERGESİ VERDİ-
 MHP Grup Başkanvekili Oktay Vural, TBMM’de düzenlediği basın toplantısında Kalkınma Bakanı Cevdet Yılmaz, Başbakan Yardımcısı Bülent Arınç, Gıda, Tarım ve Hayvancılık Bakanı Mehdi Eker, Orman ve Su İşleri Bakanı Veysel Eroğlu, Milli Eğitim Bakanı Ömer Dinçer, Bilim, Sanayi ve Teknoloji Bakanı Nihat Ergün hakkında verdikleri 7 gensoru önergesiyle ilgili bilgi verirken, “Ayrıca Enerji Bakanı’yla ilgili gensoru önergemiz de hazırlık aşamasında” dedi. Vural, 10 genel görüşme önergesini de TBMM Başkanlığı’na sunduklarını ifade etti. 
 Başbakan Recep Tayyip Erdoğan’ın verdikleri gensoru önergeleri konusundaki sözlerini anımsatan Vural, “Böyle muhalefet olmaz diyerek İçtüzük’ten kaynaklanan hakkımızın kullanılmasını yadırgıyor. Muhalefet olarak en meşru hakkımızdır. Bu hakkımızı yok saymak ancak totaliter bir anlayışın, despot bir yönetim anlayışın tezahürüdür” dedi.
 -“SENİN KARŞINDA DURAN PİYON MUYUZ?”-
 “Soru da soracağız, Meclis araştırması da isteyeceğiz, genel görüşme de isteyeceğiz yani senin karşında duran piyon muyuz? Sen kendini ne zannediyorsun?” diyen Vural, şöyle devam etti:
 “Muhalefeti de susturacak. Dükkân senin, iradeni koyarsın oraya, ben de irademi koyarım oraya. Onun için gensoruları gayri ciddi bulan Başbakan milletvekillerine de yurt dışına çıkma yasağı koyuyor. Biz soracağız, sen gensoruları gayri ciddi bulacaksın, sen önce gayri ciddi devlet yönetimine bak. Bütün bu süreçler içerisinde Büyükşehir Belediyesi Yasası’nı birtakım mahfillerin dayatmasıyla Türkiye’nin bölgesel yönetimlerine götürecek bir bütünleşik şehir anlayışını gündeme getireceksin. Benim de burada hakkım var, hukukum var. Biz haksızlık karşısında susan dilsiz şeytan değiliz. Varsa bir haksızlık konuşuruz, gereğini yaparız. Biz karşına alıp da televizyon programlarında oturttuğun gazetecilere, soru siparişiyle soru sorduranlardan değiliz. Burası tek adam yeri değil. İçtüzük’ten kaynaklanan imkânları kullanacağız. Vermeye de devam edeceğiz. İstersen 1 yıl sokağa çıkma, Meclis’in dışına çıkma yasağı ver milletvekillerine.”
 -BAŞBAKAN’A İDAM YANITI-
 Başbakan’ın idam konusundaki sözlerini hatırlatan Vural, “Biz idamın kaldırılmasına hayır derken, AKP evet demişti. Biz terör suçlarına, savaş ve yakın savaş suçlarına idamın verilmesini mümkün kılan anayasa değişikliği yapmıştık, idamın kaldırılmasıyla ilgili çekince koymuştuk. AKP 2004 yılında bu çekinceyi de kaldırdı. İdamın kaldırılmasına destek veren onlar. Anayasa’dan idamı kaldıran onlar” diye konuştu.
 Başbakan’ın, “Bu ülkede onbinlerce insanın ölümüne vesile olan bir terörist başına idam verilmiştir ama ülke maalesef birilerinin bazı malum yerlerin baskılarıyla idamı dahi kaldırmıştır” ifadesinde bulunduğunu belirten Vural, şöyle devam etti:
 “Ey Sayın Başbakan idamın kaldırılması noktasında idamın kaldırılmasına niye evet dedin, sana hangi malum birileri ve malum çevreler idam kaldırılsın diye söyledi. Hangi dayatmaya boyun eğdiğini çık söyle. Eğer idam konusunu sen tekrar gündeme getirmek istiyorsan, gel, 21 Haziran 2010 Sayın Cumhurbaşkanı liderleri çağırmıştı. Sayın Genel Başkanımızın bölücü terörle neler yapılması gerektiğini kapsamlı bir şekilde orada iletmişti. Bakın ‘AB sürecinde uyum adına bugünkü iktidar tarafından kaldırılan ölüm cezası terör suçlarında ve savaş halinde yeniden TCK’ya konulmalıdır’. İşte burada. Neye mecbursan neye mahkûmsan Ey Sayın Başbakan kurtul o cendereden. Terörü bitir. Sayın Başbakan lafı ağzında eveleme, geveleme, idam cezasını birileri sana dayatmışsa kaldırılmasını, gel bu konuda TBMM’ye, millet iradesini bu yönde al. Milletin gazını almak için konuşma yapma.”
 Başbakan’ın 2023 ile ilgili sözlerine de Vural, şu yanıtı verdi:
 “2023 ile ilgili verdiği cevapta, gerçekten zihniyetin nasıl çalıştığını ortaya koyuyor. Hep akçeli hep para işi, başka bir dertleri yok. Siyasi ahlak dışı, politikasını kazan kazandan başka bir noktaya koymamış, muhafazakarım demekle birlikte çok oportünist, maddeci, paranın dini imanı olmaz diyen Başbakan 2023 ile ilgili patentinin parası neyse verelim, hep işleri güçleri para, akçeli işler olduğu zaman acele oluyor onlar için. ‘Parasını öderiz, patentini de alırız’ diyerek intihalcilere yol gösteriyor Başbakan. Allah akıl fikir versin.”
 -SORULAR-
 Basın toplantısında soruları da yanıtlayan Vural, Başbakan Yardımcısı Bülent Arınç’ın cezaevindeki açlık grevlerine ilişkin sözlerine ilişkin bir soruya “Bunların işleri güçleri terör örgütüyle pazarlık etmek, onların istek ve taleplerini getirmek. Zaten Bülent Arınç’ın en önemli görevi bu süreçleri millete hazmettirmek. Zaten ne isterlerse vereceğiz demedi mi Bülent Arınç. Sanki babasının cebinden veriyor, kendi cebinden veriyor. Bunlar zaten terör örgütüyle kirli, pis pazarlık içerisinde teslim olmuş bir zihniyetin yansımasıdır bu bakış açısı" dedi.
 “BDP’li vekiller açlık grevine başlamaya hazırlanıyor, ne diyorsunuz?” sorusuna da Vural, “Bu millet iradesi hiçbir tehdide silaha şantaja teslim olmaz” yanıtını verdi.
 -"KAN GÖVDEYİ GÖTÜRÜYOR, POST KAVGASI ORADA"-
 MHP kurultayına ilişkin bir soruya da Vural, “Kurultay kararını verdi. MHP’nin bu kararlı gidişini akamete uğratmak için bu süreçleri MHP’nin içini karıştırmak amacıyla tereddüde sevk etmek isteyenler var” derken, “MHP içinde birlik ve bütünlük kararı verilmiştir. Asıl siz AKP’ye bakın, çok başlılığa bakın. Kan gövdeyi götürüyor, post kavgası orada” diye konuştu.
 ANKA
  
  
  