Davutoğlundan Suriyeye insani koridor çağrısı
Dışişleri Bakanı Ahmet Davutoğlu, Suriye'deki siviller için güvenliği garanti altına alınmış bir insani yardım koridoru oluşturulması gereğini bir kez daha vurguladı.
Roma'daki temaslarıyla ilgili basın toplantısı düzenleyen Davutoğlu, ileride olabilecek riskler ya da siyasi görüş ayrılıkları dolayısıyla insani yardımın aksadığı her gün çok sayıda kadın ve çocuğun saldırılar, açlık, soğuk ve diğer olumsuz şartlar dolayısıyla hayatını kaybettiğine dikkat çekti. "Buna kayıtsız kalmak mümkün mü?" diye soran Davutoğlu, "Bir an önce insani yardım koridorlarının oluşturulması ve bu koridorların güvenliğinin uluslararası bir garanti altına alınması şarttır. Bu bir insani görevdir ve BM'nin görev tanımı içine girer." ifadelerini kullandı.

Bakan Davutoğlu, Suriye'nin Dostları çekirdek grup toplantısında Scud füzeleriyle işlenen savaş suçları konusunda aktif bir tavır sergilenmesi konusunda mutabık kalındığını da sözlerine ekledi.