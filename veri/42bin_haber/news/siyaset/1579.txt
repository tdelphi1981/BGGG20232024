Bilginin yanında para verin
Genelkurmay Bilgi Destek Dairesinin bilgisayarlarından medyayı etkileme planları çıktı. Bağımlı ve örtülü medya oluşturulması istenen planlarda Medyayı elde tutmak için yalnızca bilgi sızdırmak yetmez, parasal destek de sunulmalı deniliyor.

BİLGİ DESTEK DAİRESİNİN MEDYAYI ETKİLEME PLANI ORTAYA ÇIKTI
GENELKURMAY Bilgi destek Dairesindeki bilgisayar harddisklerinden çıkan belgelerle ilgili Ergenekon davasına bakan İstanbul 13. Ağır ceza Mahkemesine gönderilen nihai rapordan medyayı etkileme planları da çıktı. İnternet sitelerinden, yazarların yönledirmesine kadar birçok plan dikkat çekerken medyaya haber sızdırmanın yeterli olmadığı, yeni dönemde maddi destek sağlanması gerektiği anlatılıyor.
Bilgi sızdırmak yeterli olmaz
Medyayı etkileme planların, haber ajansı, dergi ve internet siteleri kurmanın yanı sıra bazı yayın organlarına örtülü ve açıktan destek verilebileceği aktarılıyor. ADD üyelerine kitap, broşür desteği yapılması, G.K., V.Y., K. A. ve Doğu Perinçeki destekleyici projeler geliştirilmesi ve çok okunan yazar seçilerek ödüllendirilmesi de planlanmış. Belgelerde, medyayı elde tutmak için yalnızca bilgi sızdırmanın yeterli olmadığı, bunun için parasal destek de sunulması ve arka bahçe konumundaki kurumların kullanılması istenmiş
Bağımlı medya oluşturalım
Kampanya yapabilme gücümüz sınırlıdır. Elimizde elverişli araçlar yok, medyayla ilişki dolaylı olmalıdır, Medyayla mevcut ilişki düzeni sorunludur ve afişe edilebilme olasılığı yüksektir denilen belgelerde medyanın etkilenmesi için yapılabilecekler sıralanıyor. Yapılabilecekler arasında ise ilk sırada kontrol altında tutulan, bağımlı kılınan medya organlarının oluşturulması var. Medyanın dikkatini çekebilecek haber, olay, gelişmeler medyaya aktarılabilir deniliyor.
Örtülü medya organı kuralım
Planlar arasında medya organı kurmak da var. Belgelerde Bu tür oluşumların arka planında yer alan kurumun uzun süre saklanabilmesi oldukça zordur. Kurumun açık veya örtülü olarak gözükmesi halinde, bu tür medya organlarının gri ve kara türde çalışmalar yapması imkanı ortadan kalkmaktadır uyarısı da yapılıyor.
Kitaplarını al imha et
Başka bir planda ise  Desteklenecek kişi, grup ve kişiler durumlarına bağlı olarak desteklenir. Maceraperest, kontrol edilemeyen kişi ve kurumlar tamamen örtülü olarak desteklenmelidir. (Örneğin bastığı kitaplardan çok sayıda alınır, kitaplar imha edilir.) deniliyor. Kamuoyunun ve medyanın yönlendirilmesi için kanaat önderlerinden yararlanılması bu kişilerin parasal olarak da desteklenmesi isteniyor.  
Medya nasıl yönlendirilecek?
Belgelerde kara propaganda için medyayı yönlendirirken dikkat edilmesi gereken hususlar da belirlenmiş. Medyayı yönlendirmek için yapılacaklar Görevleri yerine getirirken yapılan harcamalar karşılanır. İrtibatlar yüz yüze ortamlarda birebir yapılır. Telefon ve bilgisayar üzerinden bağlantı kurulmaz. Kuruma giriş-çıkış, kurumla telefon görüşmesi vb. işlemler kesinlikle yapılmaz. Yönlendirenler ve yönlendirilenler kurum üst düzey yöneticisi olmamalıdır. Faaliyetlerin yalnızca genel çerçevesi üst düzey yöneticisine aktarılır, deşifre olan faaliyet kabullenilmez şeklinde özetlenmiş.
Danıştay saldırısında peşin hüküm vermişler
BİLGİ Destek Dairesinin harddisklerinden çıkan kanlı Danıştay saldırısından iki gün sonra hazırlanan bilgi notu dikkat çekti. Davanın tutuklu sanığı Dursun Çiçeke ait kullanıcı adıyla kaydedilen belgede Danıştay saldırısının irticacılar tarafından türbanla ilgili karar veren yargı mensuplarını baskı için yapıldığı anlatıldı.
Saldırı işte bu yüzden oldu
Saldırının ardından hazırlanan bilgi notunda meydana gelen olaylar şöyle sıralanıyor: Danıştay 2. Daire üyeleri, özellikle türban konusunda verdikleri kararlarla ön plana çıkmıştır. 2. Dairenin son zamanlarda verdiği en önemli karar, türbanlı olduğu gerekçesiyle Anaokulu Müdürlüğüne ataması yapılmayan öğretmenle ilgilidir.  Bahse konu kararla ilgili olarak Vakit Gazetesi, 13 Şubat 2006 tarihli sayısında, İşte O Üyeler başlıklı haberin altında söz konusu kararı veren 2. Daire Başkanı ve üç üyenin fotoğraflarını yayımlamıştır.
Belge yok kanaat ise tam
Bilgi notunda Eylemin Danıştayın özellikle laiklik karşıtı girişim ve faaliyetlerin engellenmesine yönelik kararlar alması nedeniyle yapılmış olabileceği, saldırganın tekbir getirmesinin irticai fikirlere sahip bir kişi olduğu fikrini ön plana çıkardığı, dolayısıyla türban konusunda irticai kesimlerin isteği doğrultusunda karar vermeyen yargı mensuplarını baskı altına almaya yönelik alçakça bir saldırı olduğu değerlendirilmektedir deniyor.