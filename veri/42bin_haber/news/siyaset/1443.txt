MHP önündeki şüpheli araca takipsizlik
Ankara Cumhuriyet Başsavcılığı, MHP Genel Merkezi'ne yönelik, bina önünde bulunan araçlarla 2011'de ortam dinlemesi yapıldığı ve kişisel verilerin hukuka aykırı olarak ele geçirildiği iddiasıyla yürütülen soruşturmada kovuşturmaya yer olmadığına karar verdi.
Cumhuriyet Savcısı Abdullah Bulgen'in verdiği kararda, MHP yöneticilerine yönelik, parti binası önünde bulunan Emniyet'e ait '06 LNP ..' plakalı araç ile '34 .. 6558' plakalı camları karartılmış araçla ortam dinlemesi yapıldığı ve kişisel verilerinin ele geçirildiği iddiasıyla şikayette bulunulduğu anlatıldı.

Sorgulamalar sonucunda, '06 LNP ..' plakalı aracın 28 Ekim 2010 itibarıyla Ankara Emniyet Müdürlüğü Asayiş Şube Müdürlüğü'ne tahsisli sarı bir kamyonet, '34 .. 6558' plakalı aracın ise D.A. adlı kişiye kayıtlı 1998 model beyaz bir otomobil olduğunun belirlendiği aktarılan kararda, kamera görüntüleri üzerinden 26 Mayıs 2011'den geriye dönük bir yıllık inceleme yapıldığı ve '34 .. 6558' plakalı araç görüntüsüne rastlanmadığı kaydedildi.

Ancak, şikayete konu vasıflarda, camları karartılmış bir başka aracın 13 Mayıs 2011'de 05.22 sıralarında MHP binası karşısındaki otoparkta hareket halinde olduğu, 05.29 itibarıyla bina önündeki yoldan geçtiği aktarılan kararda, bir başka kameranın görüntüsünde ise aynı gün 09.05 itibarıyla aracın otoparkta park halinde olduğu, ancak kameraların hareketli olması nedeniyle plakasının belirlenemediği ifade edildi.

Kararda, 16 Mayıs 2011'de öğle saatlerinde de MHP'nin karşısındaki otoparkta şikayete konu araçlardan kamyonetin görüntülendiği, 2 kişinin araçla otoparktan ayrıldığı belirtilerek, bina girişine ait kayıtların incelenmesinde bu kişilerin aynı saatlerde binaya giriş ve çıkışlarının da görüntülendiği aktarıldı.

-Türkiye genelindeki kayıtlar incelendi-

Kararda, Türkiye genelinde kaydı bulunan 34 plakalı araçla aynı marka araçların ruhsat bilgilerinin tarandığı bildirilerek, taramalar sonucunda özellikleri tutan, ancak plakası '34 .. 6658' olan bir aracın mevcut olduğu ve soruşturma konusu tarihlerde Ankara'da bulunduğunun belirlendiğine yer verildi. Aracın ruhsat sahibinin İ.K. olduğu aktarılan kararda, İ.K'nin talimatla beyanının alındığı ifade edildi.

Şüphelinin, '34 .. 6658' plakalı aracın yaklaşık 4-5 yıldır kendisine ait olduğu, başkasının kullanmadığı, Nisan 2011'de Ankara'da özel bir sigorta şirketinde iş bularak 3-4 ay çalıştığını, 13-15 Mayıs 2011'de de Ankara'da olduğu, işyerinin MHP Genel Merkezi'ne yakın olması nedeniyle bina önünde otopark olarak kullanılan pazar yerine aracını bıraktığını bildirdiğine yer verilen kararda, İ.K'nin, yasa dışı dinlemelerin basında yer alması sonrasında, güvenlik görevlilerinin bir defa yanına gelerek, kimliğini ve araç ruhsatını sorduklarını anlattığı bildirildi.

Şikayete konu diğer araçla MHP Genel Merkezi'nde görünen şahısların İ.B. ve A.K. adlı polis memurları olduğunun belirlenmesi üzerine bu kişilerin beyanlarına başvurulduğu ifade edilen kararda, polis memurlarının, hırsızlık olayları nedeniyle bölgede görevli oldukları, birkaç kez MHP Genel Merkezi'ne gittikleri, bir kez yemek, birkaç kez de ihtiyaç için binaya girdiklerini anlattıkları kaydedildi.

Kararda, belirtilen tarihlerdeki kamera kayıtlarında görüntülenen şikayet konusu aracın İ.K'ye ait olduğu, İ.K'nin kamu görevlisi veya emniyet mensubu olmadığı, araç üzerinde yapılan incelemede de araçta veri kaydedecek cihaz ile bu tip bir cihazın montaj ve söküm izine rastlanmadığı özetlendi.

Şikayete konu Ankara Emniyet Müdürlüğü'ne ait aracı kullanan polislerin de o tarihlerde bölgede görevli oldukları, binaya geliş ve gidişlerinin de görev ve ihtiyaç giderme amacıyla gerçekleştirildiği ifade edilen kararda, 'Araçlarla ortam dinlemesi ya da kişisel verilerin kaydedildiğine dair suç işlendiğine yönelik, dava açmaya yeter, inandırıcı, somut delil ya da suç unsuruna rastlanmadığından, kovuşturmaya yer olmadığına karar verildi' denildi.

-MHP karara itiraz edecek-

MHP'nin avukatı Hamit Kocabey, yaptığı yazılı açıklamada, takipsizlik kararına, Sincan Ağır Ceza Mahkemesi nezdinde itirazda bulunacaklarını duyurdu.