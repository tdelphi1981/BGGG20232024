'Devlet her türlü desteği verecek'
Beşir Atalay: Devlet, Suriye'ye yardım kampanyasına her türlü desteği verecek.
 Suriye için düzenlenen yardım kampanyasının tanıtım toplantısında konuşan Başbakan Yardımcısı Beşir Atalay, Türkiye’deki kamplarda yaşayan sığınmacıların sayısının 150 bine yaklaştığını söyledi. Yardım kuruluşlarının düzenlediği kampanyaya devletin her türlü desteği vereceğini dile getiren Atalay, Türkiye’nin yaptığı söz konusu yardım organizasyonlarına herkesin övgü ile yaklaştığını ifade etti.
 Çok sayıda yardım kuruluşlarının bir araya gelerek başlattığı ‘Suriye İçin Bir Ekmek, Bir Battaniye’ kampanyasının tanıtım toplantısı Haliç Kongre Merkezi’nde yapıldı. Organizasyona Başbakan Yardımcısı Beşir Atalay, Diyanet İşleri Başkanı Mehmet Görmez ve çok sayıda yardım kuruluşunun temsilcisi katıldı. Toplantı öncesi Suriye ile ilgili tanıtım filmi izletildi.
 Başbakan Yardımcısı Beşir Atalay kürsüye gelerek toplantıyı organize eden yardım kuruluşlarına teşekkür etti. Bu organizasyonun Suriye’den Türkiye’ye sığınanlarla ilgili bir kampanya olmadığını, kampanyanın Suriye’nin içinde mağdur olanlar için düzenlendiğini anlatan Atalay, “Birçok yerde enerji elektrik akaryakıt yok. Gelen nakit yardımlar o ihtiyaçlar için kullanılacak. Suriye’nin içinde çok büyük riskler olduğunu biliyoruz. İnsani kriz had safhada. Biz bütün mekanizmalarımızla bu yardımların vatandaşlara ulaştırılması için çaba sarf ediyoruz.” diye konuştu.
 Suriye’dekilere yardım gönderildiğini aktaran Atalay, “Türkiye’de sığınmacıların bulunduğu kamplarda vatandaşların ihtiyaçlarını karşılarken bir yandan da Suriye içine neler gönderilebilir onun çabası içindeyiz. Günlük kumanya gönderiliyor.” dedi.
 Başbakan Erdoğan’ın özel selamını getirdiğini dile getiren Atalay, “Sivil toplum kuruluşlarına teşekkür ediyorum. Medya ve yardım kuruluşlarına da teşekkür ediyorum. Yardım kuruluşlarının bir araya gelmesi takdire şayandır. Türkiye’nin sivilleşme sürecinde büyük katkıları olan, milletin ferasetini gösteren sivil toplum kuruluşları önemli bir görev üstlenmiş bulunuyor. Biz hükümet olarak bu sivil çabayı ve mevcut faaliyetlerle kampanyaya destek vermeyi önemli görüyoruz. AFAD ve Kızılay sivil örgütlere her türlü desteği verecek. Devletin tüm organları mazlum Suriye halkına yardım etmek isteyenlerin emrinde olacak. Bunların güvenli ve etkili şekilde ihtiyaç sahiplerine ulaştırılması için destek olacağız.” ifadelerini kullandı.
 Suriye ile en uzun sınırı olan ülkenin Türkiye olduğunu hatırlatan Atalay şöyle devam etti: “147 bin 300 kişi şuan kamplarımızda kalıyor. 150 bine yaklaştı. Bunların hepsi çadır ve konteyner kentlerde yaşıyor. Türkiye büyük bir iş yapıyor. BM Genel Sekreteri geldi, herkes övgü ile yaklaşıyor. Biz açık kapı politikası uyguladık. Biz Suriye’den gelen hiç kimseyi geri iade etmedik. 13 çadırkent ve bir konteynır kentte kalıyorlar. Sağlık alanında hiçbir hizmet aksamadı. Üniversitede okuyan öğrencilere üniversitelerimiz YÖK kanalı ile karar aldı, Türkiye’de öğrenimlerine devam ediyorlar.”