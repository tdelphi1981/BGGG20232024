Eskişehir operasyonunda 5 tutuklu
 
 Eskişehir Büyükşehir Belediyesi'nde Cumhuriyet Savcılığı'nın ihaleye fesat karıştırıldığı iddiasıyla yürüttüğü soruşturmada gözaltına alınanlardan 5 kişi sevk edildikleri adliyede yaklaşık 20 saat süren sorgulamalarının ardından tutuklandı. Polis minibüsüyle cezaevine götürülen 5 kişiyi adliye önünde bekleyen yakınları alkışlarla uğurladı.
 
 ŞAFAK OPERASYONU!
 
 CHP'li Büyükşehir Belediyesi'ne yönelik operasyon kapsamında Emniyet Müdürlüğü Kaçakçılık ve Organize Suçlarla Mücadele Şubesi ekipleri, pazartesi günü sabah erken saatlerde, aralarında Büyükşehir Belediyesi eski genel sekreteri, genel sekreter yardımcısı, İmar ve Zabıta daire başkanlarının da bulunduğu 21 kişiyi gözaltına aldı. Evlerinde bulunmayan 2 kişi ise daha sonra Emniyet Müdürlüğü'ne giderek teslim oldu.
 
 >> BÜYÜKERŞEN: İTİBARSIZLAŞTIRMA
 
 Gözaltında olan 23 kişiden 7'si aynı gün Emniyet Müdürlüğü'nden, 8'i de önceki akşam sevk edildikleri adliyede savcılık tarafından serbest bırakıldı. Soruşturma kapsamında gözaltında olan 8 kişi ile sağlık sorunları nedeniyle geçen Pazartesi günü Emniyet Müdürlüğü'nden savcının talimatıyla serbest bırakılan Büyükşehir Belediyesi eski genel sekreteri E.E. dün sabah saat 08.00 sıralarında adliyeye sevk edildi. 9 kişiden E.E. ve H.D. ifadeleri alındıktan sonra savcılık tarafından serbest bakıldı.
 
 
 
 .
 YAKINLARI FENALIK GEÇİRDİ 
 
 Soruşturmayı yürüten Cumhuriyet Savcısı, "Porsuk Çayı ve muhtelif kanallarda düzenlemeler, masal dünyası ve Eskişehir kentsel gelişim projesi yapım işi ihalelerinde, ihalelere fesat karıştırıldığı, kamu zararına neden olunduğu" iddiasıyla ifadesini aldığı T.G.G., R.O.T., S.A., G.G., M.R.E., E.Ş. ve N.S.'yi tutuklamaları talebiyle mahkemeye sevk etti. Nöbetçi mahkeme olan Eskişehir 6'ıncı Sulh Ceza Mahkemesi hakimi bugün sabaha karşı saat 04.00 sıralarında G.G. ve N.S.'yi tutuksuz yargılanmak üzere serbest bıraktı, diğer 5 şüpheli T.G.G., R.O.T., S.A., M.R.E. ve E.Ş.'nin ise tutuklanmalarına karar verdi. Kararı adliye önünde beklerken öğrenen tutuklananların yakınlarından bazıları fenalık geçirdi.
 
 ALKIŞLARLA UĞURLADILAR 
 
 Sevk edildikleri adliyede yaklaşık 20 saat sonra tutuklanan 5 kişi sivil plakalı polis minibüsüne bindirilerek adliyenin kapalı otoparkından dışarı çıkartıldı. Adliye önünde bekleyen yakınları tutuklananları alkışlarla Eskişehir H Tipi Cezaevi'ne uğurladı.
 
 DHA