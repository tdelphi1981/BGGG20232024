Genç'in Erdoğan'ın davalarından yakındı
 
 Kahramanmaraş'ta konuşan CHP Tunceli Milletvekili Kamer Genç, Başbakan Recep Tayyip Erdoğan’ın aleyhinde açtığı tazminat davalarından yakındı. Açılan 4 davadan 3’ünü kaybettiğini söyleyen Kamer Genç, "Tazminat davaları nedeniyle konuşmakta zorlanıyorum. Sanki ben Tayyip Erdoğan’ın çoluk çocuğuna bakmak zorundayım" dedi.
 
 İşçi Partisi İl Örgütü, Türkiye Gençlik Birliği (TGB), Atatürkçü Düşünce Derneği (ADD) ve çeşitli sivil toplum kuruluşlarınca oluşturulan Kahramanmaraş Güçbirliği Platformu, ’Milli Anayasa Forumu’ düzenledi. Foruma, konuşmacı olarak katılan CHP Tunceli Milletvekili Kamer Genç, Başbakan’ın aleyhinde açtığı tazminat davaları nedeniyle toplantılarda konuşmakta zorluk çektiğini ileri sürdü.
 
 DAVA ELEŞTİRİSİ
 
 Başbakan’ın kendine yönelik her gün tazminat davası açtığını öne süren Genç, şunları söyledi: "Tayyip Erdoğan benim aleyhimde her gün tazminat davası açıyor. Para veriyoruz arkadaşlar. Ben öğrencilere burs veriyorum. O, öğrencilere verdiğim burslara göz koymuş. Sanki ben onun çoluk çocuğuna bakmak zorundayım. 4 tazminat davası açmış. 3 davayı kazandı, biri devam ediyor. Artık biz buralarda konuşurken zorlanıyoruz. Konuşmalarımızda tazminata mahkum olacak bir söylemimiz olmasın diye dikkat ediyoruz."
 
 ’AK PARTİ’NİN KAFASINDA BAŞKA BİR TÜRKİYE VAR’
 
 Türkiye üzerinde büyük oyunlar oynandığını da iddia eden Kamer Genç, şöyle devam etti:
 
 "Türkiye Cumhuriyeti’ne karşı büyük planlar yapılıyor. Siyasi amacı bir tarafa bırakarak ülkemizin birlik ve bütünlüğünü korumalıyız. Aksi takdirde Türkiye diye bir devlet ve vatan kalmaz. Kahramanmaraş’ta geçmişte çok acı olaylar yaşandı. Bu olayların bir daha yaşanmasını istemiyoruz. Olayları yapanlar araştırıldığında, bunun yapanların yabancı güçler olduğunu hepimiz biliyoruz. Tayyip Erdoğan her an oyun peşinde koşan, kafasında tasarladığı bir takım fikirleri olgunlaştırmak için her tür taklayı atan bir kişi. Böyle bir insanla mücadele etmek zor. Ak Parti demokrasiden yana değil. Ak Parti’nin kafasında başka bir Türkiye var. Sünni İslam dinine dayalı bir İslam devletini kurmak istiyor."
 
 
 DHA