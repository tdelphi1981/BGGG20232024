Vural'dan Başbakan'a: Ecdadınla uğraşma
MHP Grup Başkanvekili Oktay Vural, Başbakan Erdoğan'ın tarihi şahsiyetleri örnek göstererek, kendisine pay çıkarmaya çalıştığını öne sürerek, "Ecdadınla uğraşma, ecdadınla böyle bir mukayeseye de gitme" dedi 
 Oktay Vural, Meclis’te düzenlediği basın toplantısında, Başbakan Recep Tayyip Erdoğan’ın sabah farklı, akşam farklı konuştuğunu öne sürdü. 
 Türkiye’nin NATO’dan Patriot füzesi talebi ve İsrail ile görüşme konusundaki gerçeklerin Erdoğan’ın ifadelerinden farklı olduğunun ortaya çıktığını ifade eden Vural, "İsrail ile Dışişleri Bakanlığı düzeyinde görüşüldüğü ortaya çıktı. Dışişleri Bakanı Gazze’de ağlarken, bunlar görüşme yapıyormuş. Hem görüşüyor hem ’diyalog yok’ diyorlar. Kimi kandırıyorsunuz?" dedi. 
 İktidarın münafık siyaset anlayışını yöntem haline getirdiğini savunan Vural, İsrail ile ilişki kurmak için Gazze bombardımanının kullanılmasının ahlak dışı tutum olduğunu söyledi. 
 Vural, AK Parti ile BDP ve KCK’nın gizli işbirlik içinde olduğunu da öne sürerek, demokratik özerklik talebiyle Büyükşehir Yasası’nın örtüştüğünü ifade etti.
 BDP’nin Büyükşehir Yasası’na vali seçimi konulması halinde destek vereceğini açıkladığını anımsatan Vural, "Başbakan da valilerin seçimle gelmesi hususunu gündeme taşıyor. İmralı ve KCK’nın süreci yönettiği açık ve net" diye konuştu. Vural, valilerin seçilmesinin Başkanlık sistemi olduğunu dile getirerek, Türkiye’nin bölünmesi için adım adım operasyon yapıldığını iddia etti. Vural, "Sayın Başbakan ’ameliyata izin vermem’ diyordu, ameliyatı kendisi yapıyor" dedi. 
 Büyükşehir Yasası’nın hizmet götürmeyle alakası olmadığını belirten Vural, yasanın siyasi talepleri karşılamak için pencere olduğunu söyledi. 
 -"Kanuni kim, sen kimsin?"-
  
 Başbakan Erdoğan’ın Muhteşem Yüzyıl dizisine yönelik eleştirilerine de değinen Vural, Erdoğan’ın yaptıklarıyla Kanuni Sultan Süleyman’ın yaptıklarının bir olmadığını ifade etti. 
 Kanuni Sultan Süleyman’ın hayatının haçlılarla savaşarak geçtiğinin altını çizen Vural, "Senin misyonun, İslam dünyasını dönüştürmek isteyen emperyal bir proje olan BOP eşbaşkanlığı" dedi. 
 "Kanuni kim, sen kimsin?" diyen Vural, Erdoğan’ın, Sultan Süleyman’ın fethettiği Libya’da, Irak’ta batılılarla hareket ettiğini söyledi. Kanuni döneminde Akdeniz’in Türk gölüne dönüştüğünü anlatan Vural, "Sen İsrail’in at koşturduğu, benim insanlarımı öldürdüğü adeta İsrail gölü haline dönüştürdün, enerji kaynaklarına hakim olmasını engelleyemedin" diye konuştu. 
 Erdoğan’ın tarihi şahsiyetleri örnek göstererek kendisine pay çıkarmak istediğini öne süren Vural, şöyle konuştu: 
 "Kanuni Sultan Süleyman devlete nizam veren kanunları koydu, sense devletin bölünmesini sağlayacak kanunlara imza attın. Bu mirası reddeden adımları atıyorsun, sonra Sultan Süleyman üzerinden, Muhteşem Yüzyıl dizisi üzerinden bir de Sultan Süleyman’ın mirasına sahip çıktığını gösteriyorsun. Sen bu mirası yıkanlardansın. Ecdadınla uğraşma, ecdadınla böyle bir mukayeseye de gitme."