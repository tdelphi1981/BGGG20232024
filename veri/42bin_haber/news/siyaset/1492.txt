Hakan Şükür: Bölücülüğü reddeden açıklamam çarpıtıldı
Hakan Şükür'den "Türk değilim" şeklinde yayınlanan haberlere tepki geldi. İşte açıklama...
AK Parti İstanbul Milletvekili Hakan Şükür , bugün bazı internet haber sitelerinde yayınlanan, 'Hakan Şükür'den ilginç açıklama: Türk değilim' başlıklı haberlere tepki gösterdi. Sosyal paylaşım sitesindeki sayfasından konuyla ilgili olarak açıklamalarda bulunan Şükür, konuşmasının çarpıtıldığını dile getirdi. 

Şükür, açıklamasında şu görüşlere yer verdi: 

"Burdur'dan döndüm baktım ki ortalık karışmış. Ne dediğimi, buradan ne anlam çıkarıldığını şaşırarak takip ediyorum. (Eğer bu topraklarda ayrımcılık adına kökenlere inerseniz o zaman ben de Arnavut'um bir bakıma aslen Türk değilim. Bu tür ayrımcılıklar olmamalı. Bu milli bütünlüğe zarar verir) mealindeki bölücülüğü reddeden açıklamamın çarpıtılarak sunulmasını esefle karşıladım. Milli formayı yıllarca şerefle üstünde taşıyan, İstiklal Marşı'nın sahalarda çalınması, Türk Bayrağı'nın göndere çekilmesi için mücadele eden ve bu toprakların bir evladı olan bana, provokatif bir yaklaşımla yapılmak istenen amacı belli yaftalama girişimini vicdansızca bir yaklaşım olarak değerlendiriyor, şiddetle kınıyorum. Milli şairimiz Mehmet Akif Ersoy'un da aslen Arnavut kökenli olduğu gerçeğini göz önünde bulundurarak milli mücadeleye bu topraklara yaptığı büyük katkıları hatırlatmak isterim. Bu düşüncelerle aziz milletimize vekil olarak hizmet etmekten şeref duyduğumu herkesin bilmesini isterim." 

Şükür, ayrıca konuyla ilgili yarın bir açıklama daha yapacağını sözlerine ekledi...