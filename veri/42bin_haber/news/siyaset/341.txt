Destici taburcu oldu
Büyük Birlik Partisi (BBP)Genel Başkanı Mustafa Destici, önceki gün yaşadığı trafik kazasının ardından kaldırıldığı Atatürk Eğitim ve Araştırma Hastanesi'nden taburcu oldu. Kafasının 3 yerinde zedelenme olduğunu, belinde ise bir çatlak meydana geldiğini belirten Destici, "Durumum gayet iyi, inşallah cuma namazının ardından çalışmalara başlayacağım." dedi.
Büyük Birlik Partisi (BBP)Genel Başkanı Mustafa Destici, önceki gün yaşadığı trafik kazasının ardından kaldırıldığı Atatürk Eğitim ve Araştırma Hastanesi'nden taburcu oldu. Kafasının 3 yerinde zedelenme olduğunu, belinde ise bir çatlak meydana geldiğini belirten Destici, "Durumum gayet iyi, inşallah cuma namazının ardından çalışmalara başlayacağım." dedi. 

 Geçirdiği kazanın ardından, Atatürk Eğitim ve Araştırma Hastanesi'nde müşahade altına alınan BBP Genel Başkanı Mustafa Destici, bugün saat 13.00'te taburcu edildi. Destici, hastane önünde Atatürk Eğitim ve Araştırma Hastanesi Başhekim Yardımcısı Uzm. Dr. Levent Öztürk ile birlikte sağlık durumu ile ilgili açıklama yaptı. 

Mustafa Destici'nin dün saat 11.50 itibariyle hastanelerine getirildiğini belirten Atatürk Eğitim Araştırma Hastanesi Başhekim Yardımcısı Uzm. Dr. Levent Öztürk, "Uzmanlarımız tarafından 24 saat gerekli incelemeleri yapıldı. Başkanımızı, uzmanlarımızın önerisi ile taburcu etmeyi uygun gördük. Kendisine hastane olarak sağlıklı günler diliyoruz. Allah'tan şifa diliyoruz." diye ifade etti.

 Kazanın ardından, Gülhane Askeri Tıp Akademisi'ne kaldırıldığını belirten Destici, "Orada bizimle yakından ilgilenen hastane çalışanlarına doktorlarımıza, hemşirelerimize şükranlarımı sunuyorum. Büyük bir duyarlılıkla hassasiyet gösterdiler. Ardından Sağlık Bakanlığı ambulansı ile Atatürk Hastanesi'ne geldik. Burada da hastane yönetiminden başhekimine, doktorlardan hemşirelere, bütün herkes büyük bir duyarlılık gösterdi. Cumhurbaşkanı Abdullah Gül başta olmak üzere Başbakan Recep Tayyip Erdoğan, MHP Genel Başkanı Devlet Bahçeli, DSP Genel Başkanı Masum Türker, DP Genel Başkanı Gültekin Uysal, siyasi partilerimizin grup başkanvekilleri, milletvekilleri, genel başkan yardımcıları, sivil toplum örgütü başkanları, bütün milletimiz ve kamuoyu büyük bir duyarlılık gösterdi. Hastaneye kadar gelen Meclis Başkanı Cemil Çiçek'e, CHP Genel Başkanı Kemal Kılıçdaroğlu'na ve SP Genel Başkanı Mustafa Kamalak'a ayrıca teşekkürlerimi sunuyorum." diye konuştu. 

 Sağlık durumunun iyi olduğunu, büyük bir kaza attıklarını belirten Destici, "Allah'ın inayeti ile bu kazayı hafif atlattık. Buna da şükür diyoruz. Hayrın da şerrin de Allah'tan geldiğine inanan, kadere iman etmiş bir kimseyim. Bunda da bir hayır vardır diyoruz. Daha büyük belaları başımızdan def etmiştir diye düşünüyoruz. Yolun sonunu da mezar olarak gören bir anlayışa sahip değiliz. Tam tersine bir başlangıç olduğunu biliyoruz." dedi. 

 Bir televizyon programına katılmak üzere koruma ve şoförü ile evden ayrıldığını anlatan Destici, "Ben güncel haberlere bakıyordum arka koltukta. Tam arabaya vururken kaza anını gördüm. Önce arabaya vurduk. Bizim önümüze kırmış araba Gülhane Kavşağı'nda. Arabaya çarptık önce, ardından refüje, araca ve en son elektrik direğine vurarak durdu aracımız. Kafamda 3 yerde zedelenme var. Yapılan tetkiklerde belimde bir çatlak olduğu söylendi. Şu an korse var üzerimde, bir süre kullanacağım. Önemli bir şey yok. Genel durumum iyi yapılan tetkiklere göre. Bu sabah yapılan tetkiklere göre de iyiyim. İnşallah kısa zamanda çalışmalara başlayacağız." açıklamasında bulundu. 

 "BANA KARŞI BİR GİRİŞİM OLDUĞU KONUSUNA İHTİMAL BİLE VERMİYORUM"

 Bir gazetecinin, "Kazanın ardından parti içinde ve toplumda bazı kuşkular dile getirildi. Siz bu kuşkuları nasıl buluyorsunuz. Size karşı bir girişim olmuş olabilir mi?" şeklindeki sorusuna Destici, şu cevabı verdi: "Ben öyle bir şey düşünmedim. Bir hanımefendi karşı aracın kullanıcısı. Öyle bir şeye asla ihtimal vermedim. Tabi Türkiye, bu tür olaylara hassas yaklaşıyor ama ben bu olayda böyle bir şey düşünmüyorum. İhtimal vermiyorum." dedi.