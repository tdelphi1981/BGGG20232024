Milletvekilleri İmralı'da Öcalan'la görüştü
İMRALI'da çarptırıldığı ağırlaştırılmış ömür boyu hapis cezasını çeken Abdullah Öcalan'la, PKK'ya silah bıraktırılması için MİT görevlilerinin görüşmeleri devam ederken, Mardin Bağımsız Milletvekili Ahmet Türk ile BDP Batman Milletvekili Ayla Akat da sürpriz şekilde İmralı Adası'na gitti. Ahmet Türk ile Ayla Akat'ı görüşme için Abdullah Öcalan'ın tercih ettiği ileri sürüldü.
Başbakan Recep Tayyip Erdoğan'ın İmralı'da Abdullah Öcalan ile görüşmelerin sürdüğünü açıklamasından sonra, BDP'nin merak edilen İmralı ziyareti bugün gerçekleşti. Dün Ankara'dan İstanbul'a geçen Demokratik Toplum Kongresi Başkanı ve Mardin Bağımsız Milletvekili Ahmet Türk ile avukat kökenli BDP Batman Milletvekili Ayla Akat'ın bugün İstanbul'dan İmralı Adası'na giderek Abdullah Öcalan ile görüştü. Adaya sabah giden Ahmet Türk ile Ayla Akat, öğleden sonra İstanbul'a döndü.


Gün boyu merakla izlenen bu gelişmeyle ilgili hiç bir BDP yetkilisi açıklama yapmazken, adadan dönen milletvekilleri Ahmet Türk ve Ayla Akat, parti yöneticilerine bilgi verecek. Milletvekillerinin Öcalan'la görüşmeleriyle ilgili açıklama yapıp yapmayacakları yarın netlik kazanacak.


BDP yöneticileri ile PKK'nın Avrupa sorumluları, İmralı'dan gelecek açıklamaların kendilerini bağlayacağını açıklamışlardı. 

20 YIL SONRA BULUŞTULAR

Abdullah Öcalan, 20 yıl sonra Ahmet Türk'le bu kez İmralı'da bir araya geldi. Ahmet Türk, DEP Genel Başkanı olduğu 8 Haziran 1993 tarihinde Lübnan'ın Bareliyas kasabasında Abdullah Öcalan'la buluşmuştu. PKK'nın ateşkes ilan ettiği açıklanan bu toplantıda Abdullah Öcalan, dönemin DEP Genel Başkanı Ahmet Türk, Irak Kürdistan Yurtseverler Birliği lideri Celal Talabani ve Kürdistan Sosyalist Partisi Genel Sekreteri Kemal Burkay'la birlikte poz vermişti.