Şeb-i Arus'ta 'konuşma iptali'ne CHP'den soru önergesi
CHP Mevlana'nın ölümünün 739'uncu Vuslat Yıldönümü nedeniyle düzenlenen Şeb-i Arus törenlerinde protokol konuşmalarının iptal edilmesi ve İstanbul'da da tören yapılmasıyla ilgili TBMM'ye soru önergesi verdi 
 Mevlana’nın ölümünün yıldönümü nedeniyle bu yıl ilk kez 15 Aralık günü İstanbul’da Şeb-i Arus anma töreni düzenlenip, sema gösterisi yapıldı. Konya’da yapılan Şeb-i Arus törenlerinde ise her yıl yapılan protokol konuşmaları bu yıl ilk kez iptal edildi. 
 CHP Konya Milletvekili Atilla Kart da bu iki konu hakkında Başbakan Recep Tayyip Erdoğan tarafından cevaplandırılması istemiyle TBMM Başkanlığı’na soru önergesi sundu. 
 "Şeb-i Arus’u İstanbul’a nakletmeye çalışan zihniyet, Konya’daki Şeb-i Arus törenlerinde yapılan protokol konuşmalarını da yasaklamıştır" diyen Kart, şunları söyledi: 
 "Mevlana değerlerine ve kültürüne ancak husumet anlayışıyla izah edilebilecek her 2 uygulamanın da kabul edilebilir bir yönü yoktur. Mevlana Celaleddin-i Rumi; kültürüyle, felsefesiyle, inancıyla, hoşgörüsüyle Konya’ya mal olan ve dünyanın ortak değeri olarak kabul edilen bir düşünürdür. Konya kent olarak da Konyalı olarak da Mevlana’yı içselleştirmiş ve sahiplenmiştir. Mevlana etkinlikleri ve Mevlana kültürü UNESCO tarafından da korumaya alınmıştır." 
 İstanbul’da düzenlenen Şeb-i Arus törenlerinin Kültür ve Turizm Bakanlığı ile İstanbul Büyükşehir Belediyesi tarafından düzenlendiğini kaydeden Kart, "Konya’daki Şeb-i Arus törenlerine alternatif yaratırcasına İstanbul’da törenlerin yapılması; Mevlana’yla ilgili tüm değer ve kazanımların heba edilmesine, içinin boşaltılmasına yol açacaktır. Unutulmamalıdır ki Mevlana; felsefesiyle, insancıl anlayışıyla , eserleriyle , eserlerinin oluşmasına yol açan coğrafyasıyla bir bütündür. Tüm bu dinamiklerin yer aldığı, vücut bulduğu yer Konya’dır" dedi. 
 'HİÇBİR İNANDIRICI AÇIKLAMASI YOK'
  
 Protokol konuşmlarının iptal edilmesini eleştiren Kart, "Şeb-i Arus törenlerinde yıllar boyunca yapılan protokol konuşmalarının iptal edilmesinin de hiçbir inandırıcı açıklaması olamaz. Her ortamda yeterince konuşan, konuşma zeminini nüfuz yoluyla yaratan Başbakan’ın, ana muhalefet liderinin böyle bir ortamda ve tamamen sosyal amaçlı mesajlar vermeye yönelik konuşmalarından rahatsız olduğu anlaşılmaktadır.  
 Hoşgörüden uzak, demokrasiyle bağdaşmayan siyaset anlayışının tezahürü olarak verilen bir karar söz konusudur" diye konuştu. Kart, şu soruların yanıtlanmasını istedi: 
 "Hükümet olarak, Şeb-i Arus törenlerinin Konya dışında İstanbul’da da yapılmasına neden ve hangi gerekçeyle karar verdiniz? Bu uygulama, Mevlana değerlerinin içinin boşaltılmasına, ticarileştirilmesine ve alternatif yaratılmasına yol açmaz mı? Her yıl politik gündemden uzak, sosyal amaçlı konuşmaların yapıldığı protokol konuşmaları hangi gerekçeyle yasaklanmıştır?" 
 Hasan DÖNMEZ/KONYA, (DHA)