Görüşme notları BDPden
İmralı tutanaklarının sızdırılması soruşturmasında sona geldiklerini belirten BDP Eşbaşkanı Selahattin Demirtaş Milletvekili ve parti organları tarafından sızdırılmamış. Partimiz üzerinden elde edildiği anlaşılıyor dedi.

BDPGenel Başkanı Selahattin Demirtaş, görüşmeye ait olan tutanaklara ilişkin yürüttükleri soruşturmada sona geldiklerini açıkladı. Twitter hesabı üzerinden, şu açıklamayı yaptı: 
En geç salı günü açıklarım 
“İmralı tutanakları vekillerimizden hiçbiri tarafından sızdırılmamıştır, vekillerimizin zan altında tutulmasını asla kabul etmiyoruz. Bu konuya dair yürüttüğümüz soruşturmada sona geldik. En geç Salı günü bazı sonuçları kamuoyu ile paylaşacağız.’ 
Kışanak masasında unuttu 
BDP’nin Salı günü yapacağı açıklama merakla beklenirken STAR önemli bilgilere ulaştı: İmralı’da gerçekleşen görüşmenin ardından BDP Genel Merkezi’nde yapılan toplantıda vekiller öğle yemeğine çıkarken Eşbaşkan Gültan Kışanak, görüşmeye ilişkin tutulan notları masasında unuttu. Bir personel de bu notları alıp fotokopisini çekti. Bunu gören bazı genel merkez çalışanları da metnin birer nüshasını aldı. Bu notlar daha sonra Milliyet mubabirinin eline geçti. BDP Milletvekili Nursel Aydoğan, ‘tutanakların’ BDP Genel Merkezi’nden alındığını itiraf etmişti. 
Mektuplara cevap gelmedi 
Bu arada Demirtaş,Avrupa ve Kandil’den mektupların cevabı gelmediğini açıkladı. Demirtaş, PKK’nın elindeki kamu görevlilerinin ise hafta içinde serbest bırakılacaklarını söyledi. İmralı’ya gidecek olan 3. heyet için ise “İsim sıkıntısı yok. Aynı heyet de gidebilir” dedi. 
İkinci Habur’a karşı alarm 
PKK’nın serbest bırakacağını duyurduğu kamu görevlileri ve askerlerle ilgili sona gelinirken, Başbakan Erdoğan’ın “Süreci şova dönüştürüp yeni bir Habur istemiyoruz” açıklamasının ardından, Ankara alarma geçti. Mazlum- Der, İnsan Hakları Derneği, Demokratik Toplum Kongresi gibi sivil toplum örgütleri, 16 kamu görevlisi ve askeri almak için hazırlıklar yürütürken, güvenlik ve istihbarat birimleri de konunun örgüt şovuna dönüşmemesi için her türlü önlemi alıyor. Bu konuda, Kuzey Irak Bölgesel Yönetimi’nden de destek alınacak. 
MHP ve CHP de katkı versin 
BDP Grup Başkanvekili Pervin Buldan, çözüm sürecine ilişkin, “MHP ve CHP’ye de çağrı yapmak istiyorum. Siz de bu sürece katkı sunmalısınız’’ dedi. Buldan, Iğdır Belediyesi’nin Dünya Kadınlar Günü dolayısıyla düzenlenen programda yaptığı konuşmada, kadınların binlerce yıldır kadın hakları için mücadele verdiğini belirterek, kadınların bu mücadelede istekli olduklarını söyledi. 
MHP ve CHP’ye barış sürecine katkı sunmaları için çağrıda bulunan Buldan, “Buradan MHP ve CHP’ye de çağrı yapmak istiyorum. Bu süreçte siz de rolünüzü oynamalısınız. Siz de bu sürece katkı sunmalısınız. Akan kardeş kanının bir an önce durması için, barış sürecinin bu coğrafyada olması için herkesin üzerine düşeni en iyi şekilde yapması gerekiyor. ‘Sosyal demokratız’ diyorsanız, ‘biz bu sürece destek veriyoruz’ diyorsanız, açıkça ilan etmelisiniz’’ diye konuştu. 
Akan kanın hiç kimseye fayda sağlamayacağını vurgulayan Buldan, “ Tarih, bu sürece katkı sağlayanları da yazacak. Savaşa karşı olanların isimlerini altın harflerle yazacaklar. Ama savaş isteyenler bu tarihe isimlerini kara leke olarak yazacaklar. İşte bu yüzden çağrımız 75 milyon insanadır. Hep birlikte barış sürecine katkı verelim ki  artık analarımız ağlamasın, kimse hayatını kaybetmesin.’’