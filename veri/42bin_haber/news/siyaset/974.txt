'Türkiye gazeteciler için dünyanın en büyük hapishanesi'
 
 POSTA İNTERNET 
 
 Örgütün 30 Ocak 2013'de Paris'ten “Baharlardan Sonra Umutlar Kırık”  başlığıyla duyurduğu raporda, Türkiye'ye “Yakışıksız bölgesel modeller” başlığı altında yer verildi.  RSF'nin Türkiye tespitlerinde, “Türkiye hedeflediği ‘bölgesel model’ rolüne yakışmayan bir konumda kök saldı” dedi.
 
 RSF Genel Sekreteri Christophe Deloire, sıralamada kıstas olarak doğrudan ülkelerdeki rejimlerin niteliğinin dikkate alınmadığını, buna karşın çalışmayla, demokratik ülkelerin insan haklarını ihlal eden ülkelere göre haber üretme ve yayma özgürlüğünü daha etkin şekilde koruduklarının ortaya çıktığını açıkladı. Deloire;  “Diktatörlüklerde, haberin aktörleri aileleriyle birlikte acımasız baskılara maruz bırakılıyor. Birçok demokratik ülkedeyse haberciler, basının ekonomik krizi ve çıkar çatışmalarıyla karşı karşıya. Tüm bu şartlar birbiriyle kıyaslanamayacak olsa da, ister şiddete isterse yayın kısıtlamalarına karşı olsun, baskılara karşı direnenleri anıyoruz” dedi. 
 
 TÜRKİYE 2005'TEN BERİ GERİYE GİDİYOR
 
 Sıralamadaki yeri itibariyle 2012’ye göre 6 sıra birden gerileyen Türkiye’de basın özgürlüğündeki kan kaybı, 2005 yılından beri sürüyor. 
 
 Türkiye, 2012 yılında da 179 ülke içerisinde 148. sırada gösterilmişti. Türkiye'nin sıralamadaki yeri 2005’te 98, 2006’da 100, 2007’de 101, 2008’de 103, 2009’da 123 ve 2010’da da 138. sıra oldu.
 
 RSF: TÜRKİYE'DE GÜVENLİK PARANOYASI VAR!
 
 Basın özgürlüğü için mücadele eden kuruluşlardan olan RSF, “Terörle mücadele adına, Türkiye demokrasisi bugün gazeteciler için dünyanın en büyük hapishanesi haline geldi. Her eleştiriyi çeşitli yasadışı örgütlerin komplosu olarak değerlendiren devletin güvenlikçi paranoyası, Kürt Sorunu’nun tekrar tırmanışa geçtiği son bir yıl içerisinde yeniden belirginleşti. Acaba, Terörle Mücadele Kanunu’nda onca kez vaat edilen fakat ertelenen reformlar, yetkililerle PKK arasındaki müzakerelerin yeniden başlaması, gerçek bir yaklaşım değişikliği doğurabilecek mi?” tespitine de yer verdi. 2013 sıralamasına göre, “statükonun birçok ülkesine hakim göründüğü” Avrupa Birliği’ne üye Macaristan ve Yunanistan büyük gerileme içinde; birçok Doğu Avrupa ülkesinde özgürlük karşıtı tutum kökleşme gösterdi.