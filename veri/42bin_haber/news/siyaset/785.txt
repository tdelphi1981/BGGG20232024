Arınç: Ciddi bulursam müdahil olurum
BAŞBAKAN Yardımcısı Bülent Arınç Askeri Casusluk davasının iddianamesinde isminin geçmesi hakkında, "Ben iddianameyi görmedim ama basına yansıdığı kadarıyla bu iddianamenin içinde bana ait, Sayın Ali Babacan'a ait bazı konular var. İddianamenin tamamını görmem lazım. Çünkü bu iddianamede yazılı olan hususları ciddi bulursam, benimde bu açılan askeri casusluk davasına müdahil olmam gerekir" dedi.
Arınç kendisi hakkında, bugüne kadar bir çok konuda şayialar ortaya çıktığını belirterek sözlerini şöyle sürdürdü:


"Bir tanesi Aralık 2009'da evimin çevresinde yakalanan bazı şahıslar ile ilgili. Bunların eylemiyle soruşturmanın devam ettiğini biliyorum ama henüz bir sonuca ulaşmamış. İkincisi, yine Milli İstihbarat Teşkilatı'nın darbelerle ilgili Türkiye Büyük Millet Meclisi'nde kurulan komisyona gönderdiği bilgilerin içerisinde, bana ve bazı şahıslara karşı suikast tertiplenmek istediği iddiasıdır. Bir üçüncüsü de bugün gazetelerde yer alan, internet sitelerinden okuduğum kadarıyla askeri casusluk ile ilgili davanın iddianamesinde bana ve aileme ait bazı bilgilerin, belli amaçlarla toplandığı yazılı. Bununla ilgili baş harfleri olan bazı kişilerden de bahsediliyor. Demek ki ben farklı dönemlerde bir hedef haline getirilmiş bir insanım. Bu son açılan dava, eğer iddianameyi okur, iddiaları ciddi bulursam, şahsımla ilgili bulursam, avukatlarım aracılığıyla müdahil olmak da isterim. Umarım dava en kısa şekilde görülür ve iddianamede suçlanan kişilerle ilgili bir yargı kararına hepimiz kavuşuruz."