Arınç: 3 değil 13 dönem daha iktidar
Başbakan Yardımcısı Arınç, 'Milletimiz desteğini devam ettirirse, 3 dönem değil, herhalde 13 dönem daha Türkiye'de AK Parti'nin iktidarını herkes görecek ve yaşayacak' dedi.
Başbakan Yardımcısı Bülent Arınç, AK Parti Genel Merkez Siyasi ve Hukuki İşler Başkanlığı'nca genel merkezde düzenlenen 'Siyasi ve Hukuki İşler Başkanları Eğitim ve Değerlendirme Toplantısı'na katıldı. Arınç, AK Parti'nin 11 yılın içine üç milletvekili seçimi, iki mahalli seçim, iki referandum sığdıran ve hepsinde başarılı olan bir parti olduğunu söyledi.

Seçimlerdeki başarıların icraatlarının karşılığı olduğunu ifade eden Arınç, şunları kaydetti: 'Çoğu zaman düşünmüşümdür bu başarının altında ne sır yatıyor? Neden hiçbir partiye nasip olmayan başarı 10 yılda bu partiye nasip oldu ve yine bundan sonra da nasip olacak gibi görünüyor. İnşallah Cenab-ı Hak imkan verirse, milletimiz desteğini devam ettirirse, güven duymaya devam ederse, biz de büyük yanlış yapmazsak, büyük hatalar işlemezsek, fitne ve fesat aramızda yeşermezse daha üç dönem değil, herhalde bir 13 dönem daha Türkiye'de AK Parti'nin iktidarını herkes görecek ve herkes yaşayacak.'

Karikatür örneği

AK Parti'nin başarısını 'Türkiye'nin siyasi hayatındaki muhteşem bir başarı' olarak nitelendiren, bununla ilgili araştırma yapılabileceğini, tezler hazırlanabileceğini dile getiren Arınç, şöyle devam etti:

'Ama çoğu zaman bu başarının öyküsünü bir karikatürle özetlemenin daha kolay olduğunu düşünüyorum. Hiç unutmuyorum; o tarihlerde bir gazetede bir karikatür yayımlandı. Karikatürde şu var: Sayın Başbakanımız Tayyip Erdoğan her zamanki haliyle boylu poslu, dirayetli, güçlü. Karşısında iki kişi var, başları önlerinde biraz süklüm püklüm duruyorlar. Başbakanımız da onlara ithafen diyor ki, 'Söyleyin utanmayın, içinizden hanginiz bana oy verdi'. Başları önde olanlardan birisi Bahçeli, birisi Kılıçdaroğlu. Demek ki dört seçmenden İkisinin, altıdan üçünün, ondan beşinin oyunu almaya muktedir olan AK Parti sonunda karşısında gördüğü iki kişiden birine potansiyel seçmen gözüyle bakabilir.
 
Kurban olduğum Allah bu karikatürden sonra işin ne kadar gerçek olduğunu bir başka sözde de ortaya koydu. Günün birinde Kemal Kılıçdaroğlu'na bir televizyonda sordular, 'İki adaydan birisi Abdullah Gül olsa oyunuzu neye verirsiniz?' Büyük bir heyecanla ve boş bulunarak, 'Tabii niçin olmasın' dedi. Demek ki Kılıçdaroğlu, iki adaydan birisi Abdullah Gül olursa, yani AK Parti'nin kurucusu, ilk başbakanı ve AK Parti grubunun oylarıyla ve desteğiyle cumhurbaşkanı seçilen kişiye oy verebilecek bir noktaya geldi. Rabbim hidayet ederse ne kadar büyük, örneklerini görebiliyoruz.'