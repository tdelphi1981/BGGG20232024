Eroğlu: Tarih, Esed ile resim çektirenleri 'yüz karası' diye yazacak
Orman ve Su İşleri Bakanı Veysel Eroğlu, CHP heyetinin Suriye'de Beşar Esed ile görüşmesini tarihin 'bir yüz karası olarak' yazacağını söyledi.
Eroğlu, Afyonkarahisar'da Belediye Sosyal Tesisleri'nde düzenlediği basın toplantısında yerel seçim çalışmalarını başlattı. Eroğlu, AK Parti'nin yerel seçimlerde destan yazacağını belirterek, "Dünyadaki siyasi partilere bakıldığında siyasi partilerin genelde kan kaybettiğini görüyoruz. Ama AK Parti bütün seçimlerde oyunu artırarak yoluna devam ediyor. Ben partimizin yerel seçimlerde de destan yazacağına inanıyorum. Çünkü AK Parti sizlerin partisi, milletin bağrından çıkan bir partidir." dedi. Hükümetin Türkiye ile birlikte Afyonkarahisar'da önemli kazanımlara imza attığını ifade eden Eroğlu, son 10 yılda Türkiye'de her alanda bir dönüşüm yaşandığını kaydetti.

"CHP'NİN YÜZ KARASIDIR"

Toplantı sonrasında basın mensupları, CHP heyetinin Beşar Esed ile görüşmesi ve ardından Esed'in yaptığı, 'Ben kalırsam Erdoğan gider' söylemini hatırlattı. Eroğlu, bunun üzerine, "Yahu şimdi, Esed'in beyni sulandı herhalde. Yani bir kere kendisi zaten şu anda gidicidir. Bütün Suriye halkı onun gitmesini istiyor. Türkiye'de ise bütün halk, sağ olsun diğer siyasetçiler bile bizim rey oranımızın ne olacağını takdir ediyorlar. Bütün Türkiye Recep Tayyip Erdoğan'ın kalmasını istiyor. Hatta bazı vatandaşlar, 'Benim ömrümden al Recep Tayyip Erdoğan'ın ömrüne ver diye dua ediyor. Arada böyle bir fark var. Esed bir an önce kan dökmekten vazgeçsin. Bir yere kaçacaksa kaçsın diye düşünüyorum." değerlendirmesinde bulundu. 

CHP'yi anlamanın da mümkün olmadığını ifade eden Eroğlu, CHP'nin kendi halkına zulüm eden, şehirlere bomba yağdıran bir Suriye zalimini, yanına alarak resim çektirdiğini ifade ederek, "Tarih, resim çektirenleri, CHP'nin yüz karası olarak yazacak. Şimdiden yazın, bu CHP'nin yüz karasıdır.' diye konuştu. 

Afyonkarahisar Belediyesi Sosyal Tesisleri'nde düzenlenen toplantıya AK Parti Afyonkarahisar Milletvekili Halil Ürün, Belediye Başkanı Burhanettin Çoban, İl Genel Meclis Başkanı Salih Sel, AK Parti İl Başkanı Mehmet Zeybek, Merkez İlçe Başkanı Bülent Eser ve parti yöneticileri katıldı.