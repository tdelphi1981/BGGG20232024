'İmralı'da özel tuvalet var'
AK Parti Milletvekili Bakır, İmralı Cezaevi'ndeki tuvaleti Almanya'ya örnek gösterdi.
 AK Parti Kayseri Milletvekili Pelin Gündeş Bakır, Avrupa Konseyi Parlamenter Meclisi üyesi olarak geçen hafta Almanya’nın en büyük hapishanesine bir ziyaret gerçekleştirdiğini belirterek, “Almanya’da açık tuvalete birbirlerinin yanında gitmek zorunda bırakıyorlar mahkumlar. Oysa Öcalan’ın kendi özel odası var, ayrıca dışarıda bir tuvaleti, banyosu var” dedi. AK Partili vekil, "Hapishane sistemini Almanya’nın biraz ilerletmesi konusunda kendi raporumda tavsiye kararı yazacağım” diye konuştu. 
 AK Parti Kayseri Milletvekili Pelin Gündeş Bakır, TBMM’de düzenlediği basın toplantısında, Avrupa Konseyi Parlamenter Meclisi üyesi olarak geçen hafta Almanya’ya yaptığı resmi ziyaret hakkında bilgi verdi. Avrupa Konseyi’nin hazırlayacağı “göçmenlerin entegrasyonu, Avrupa Birliği bu işi başaramadı mı” konulu rapora raportör olarak seçildiğini ifade eden Bakır, bu bağlamda Almanya’ya bir dizi ziyarette bulunduğunu belirterek şöyle dedi:
 “Almanya’nın en büyük hapishanesine Avrupa Konseyi raportörü olarak denetlemede bulunmak üzere giriş yaptım. Türk mahkumların çok önemli şikayetleri oldu. Kendileri bana 8 metrekare hücrede iki kişi kaldıklarını, tuvaletin hücrenin içinde açık olduğunu, iki kişinin birbirinin yanında açık olan tuvalete gitmek zorunda olduğunu ifade etti. 
 Ayda bir kere cuma namazı hakları varmış. Oradaki Hristiyan mahkumlar haftada bir gün kiliseye gidebiliyorlar. Müdüre ilettik. Dedik ki, dinimize göre haftada bir kere cuma namazının kılınması gerekli. Müdür dedi ki ‘benim hocaya ayıracak bir kaynağım yok ancak hocayı siz bulursanız imamı, o zaman biz buna müsaade edeceğiz’. Başkonsolosumuzla ile temas ettim, emekli bir Diyanet görevlisini tahsis edeceğini söyledi.” 
 Bir basın mensubunun, “Türkiye’de bir cezaevi gördünüz mü, kıyaslama yapabilir misiniz?” sorusuna da Bakır, “Ben görevli olarak gittim, Almanya’daki hapishaneye. Hapishane şartlarıyla ilgili şu an çok gündemde bir tartışma var, Öcalan’ın hapishane şartlarıyla ilgili. İmralı’nın fotoğrafları basına ve televizyonlara yansıdı. Ben televizyonda ve basında gördüğüm resimlerle ve videolarla kendi gözümle gördüğüm Almanya’daki hapishaneleri mukayese edebilirim” diyerek şöyle devam etti:
 “Şunu söyleyebilirim Almanya’daki hapishanedeki hücreler oldukça karanlıktı, resimden gördüğüm kadarıyla Öcalan’ın hapishanesi son derece aydınlık ve mobilyalar açısından karşılaştırdığımda Almanya’daki hücrelerdeki mobilyalar çok düşük kaliteliydi, oysaki Öcalan’ın kaldığı hücredeki yataklar, masalar gayet güzel, kaliteli mobilyalar olduğunu görüyoruz. Odasında televizyon ve radyo olduğunu duyuyoruz ve tuvaletin odasının içinde olmadığını biliyoruz. Bu çok önemli bir nimet. Çünkü Almanya’da açık tuvalete birbirlerinin yanında gitmek zorunda bırakıyorlar mahkumlar. Oysa Öcalan’ın kendi özel odası var, ayrıca dışarıda bir tuvaleti, banyosu var. Yemekler konusunda bir şikayeti olmadığını duyuyoruz. Banyo yapmak konusunda bir sınırlama getirilmediğini görüyoruz.
 -TÜRKİYE ALMAN HAPİSANELERİNİ İLERLETECEK-
  
 Türk hapishanelerinde de böyle bir sorun olmadığını biliyoruz, tuvaletlerin banyoların dışarıda olduğunu biliyoruz. Hapishane sistemini Almanya’nın biraz ilerletmesi konusunda kendi raporumda tavsiye kararı yazacağım.”
 ANKA
  