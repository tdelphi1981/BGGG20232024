Patriotlar için genel görüşme istemi
CHP, Türkiye’de konuşlandırılmasına karar verilen Patriot füze bataryaları ile ilgili Meclis’te genel görüşme açılmasını talep etti.
 CHP Grup Başkanvekilleri Akif Hamzaçebi, Emine Ülker Tarhan ve Muharrem İnce imzası ile Meclis Başkanlığı’na sunulan önergede ‘Kürecik’teki erken ikaz radarının kurulmasına ilişkin mutabakat muhtırasının TBMM’nin izninden geçirilmemesi şeklinde ortaya çıkan Anayasaya aykırılık’ ile ‘Patriot füze bataryaları’ ile ilgili Meclis’te genel görüşme açılması istendi.
 Önergenin gerekçesinde, “Hükümet, Dışişleri Bakanlığı ile ABD’nin Ankara Büyükelçiliği arasında imzalanan bir mutabakat muhtırası ile Malatya’nın Kürecik beldesinde bir erken ikaz radar tesisi kurdurmuş ve bunun NATO Füze Savunma Sistemi'nin bir gereği olduğunu öne sürerek, anılan mutabakat muhtırasını Anayasamızın 92. maddesi uyarınca TBMM’nin onayına sunmamıştır. Gerekçede ayrıntılı olarak izah edilen hususlar, söz konusu radar tesisinin bir NATO tesisi olmayıp, ileri de Genel Avrupa Füze Kalkanı çerçevesinde NATO’ya tahsis edilmesi düşünülen bir Amerikan tesisi olduğunu açıkça ortaya koymaktadır.” denildi.
  Kürecik’teki tesisin, ‘bunu kendilerine karşı tehdit olarak algılayan Rusya Federasyonu ve İran İslam Cumhuriyeti tarafından da Türkiye’ye düzenli şekilde tehditler yöneltilmesine yol açtığı’ kaydedilen önergede, “İçinde bulunulan bu ciddi süreçte Hükümet Kürecik erken ikaz radarını ve bu radara taktik ve lojistik destek verecek savunma tesislerini korumak için NATO’dan, giderlerinin önemli bir kısmını kendisi karşılamak üzere 6 adet Patriot bataryası getirtmek ve bu bataryaları kullanacak yabancı personeli de ülkemizde konuşlandırmak durumunda kalmıştır. Sözü edilen tutum ve yanlış politikaların ülkemize yönelteceği dış tehdit ile getireceği siyasal ve ekonomik yük bağlamında Hükümetin politikalarının Türkiye Büyük Millet Meclisinde değerlendirilmesi ihtiyacı doğmuştur” ifadelerine yer verildi. 
  