Başbakanlıkta 10. yılını doldurdu
Başbakan Recep Tayyip Erdoğan Başbakanlıkta 10uncu yılını bugün doldurdu.

 15 Mart 2003’te Başbakanlık görevini Abdullah Gül’den devralan Erdoğan bu gün başbakanlıkta 10’uncu yılını doldurdu. Başbakanlık görevinde aralıksız görev süresi bakımından Demirel ve Özal’ı geride bırakan Erdoğan, 5 gün sonra da 22 Mayıs 1950 - 27 Mayıs 1960 tarihleri arasında, 10 yıl 5 gün Başbakanlık görevinde kalan Adnan Menderes’in rekorunu da kıracak. Erdoğan, Menderes’in rekorunu kırmasının ardından da başbakanlık görevinde İnönü, ve Demirel’den sonra en uzun süre kalan üçüncü, aralıksız olarak bu görevi sürdüren ikinci başbakan olacak. 
Başbakan Erdoğan, 2003 yılında milletvekili yasağının kaldırılmasının ardından 9 Mart’ta yapılan ara seçimde Siirt milletvekili seçildi ve 15 Mart 2003 tarihinde Başbakanlık görevini Abdullah Gül’den devraldı. Erdoğan, geçtiğimiz 10 yıl içinde 59, 60 ve 61. hükümetlere başkanlık yaptı. 
 ‘Geçmiş olsun’ telefonu 
Başbakan Erdoğan, serbest bırakılan kamu görevlilerini, telefonla arayarak, ‘’geçmiş olsun’’ dileklerini iletti. Kaçırılan Hadi Gizli’nin ağabeyi İbrahim Gizli, “Başbakanımız bizleri arayıp, ‘geçmiş olsun’ dileklerini iletti.  İnşallah ülkemize barış ve huzur gelir’’ diye konuştu. Er Reşat Çeçan’ın babası Cemal Çeçan ise, ‘’Sayın Başbakanımız bekar olan Reşat’ın evlendiğinde haberdar edilmesini istemiş. Bu bizi onurlandırdı’’ dedi. Nadir Özgen’in ağabeyi Süleyman Özgen ise ‘’Biz de Sayın Başbakan’a da geçmiş olsun diliyor, bir an önce sağlığına kavuşmasını istiyoruz’’ diye konuştu. Bu arada Başbakan Erdoğan, Halepçe katliamının 25. yıldönümü nedeniyle yayınladığı mesajda “Bölgemizde akan kan artık dursun” dedi. 