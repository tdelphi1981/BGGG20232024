'O törenin maliyeti ne olacak?'
CHP'li Tanrıkulu, 17 Ocak'ta Başbakan'ın katılımıyla gerçekleşecek törenin maliyetini sordu.
 CHP Genel Başkan Yardımcısı Sezgin Tanrıkulu, Çevre ve Şehircilik Bakanı Erdoğan Bayraktar’a, 17 Ocak 2013’te Başbakan Recep Tayyip Erdoğan’ın katılımıyla gerçekleştirileceği belirtilen Çevre Yatırımları Açılış ve Temizlik-Denetim Araçları Dağıtım Töreni’nin maliyetini sordu.
 Tanrıkulu, Çevre ve Şehircilik Bakanı Erdoğan Bayraktar’ın yanıtlaması istemiyle TBMM Başkanlığına sunduğu soru önergesinde, “17 Ocak 2013 günü Sayın Başbakan Recep Tayyip Erdoğan’ın katılımıyla gerçekleştirileceği belirtilen Çevre Yatırımları Açılış ve Temizlik-Denetim Araçları Dağıtım Töreni’ne ilişkin ilan, reklam ve duyuruların çokluğu büyük dikkat çekmektedir” diyerek şu soruları yöneltti:
 “1,5 milyar Türk Lirası’na mal olduğu belirtilen yatırımın tanıtımı, reklamı ve duyurusu ile açılış töreninin bakanlığınıza maliyeti kaç Türk Lirası olmuştur?
 Anılan açılışın tanıtım, reklam ve tören maliyetiyle töreni gerçekleştirilen kaç temizlik-denetim aracı daha satın alınabilirdi?
 Bakanlığınızca gerçekleştirilen ve yukarıda belirtilen törene ilişkin reklamlar için hangi belediyelere ne kadar ücret ödenmiştir?
 Aynı  şekilde sadece açılış töreninin duyurusunu yapmak için matbaa ücreti olarak kaç Türk Lirası ödenmiştir veya bu işlemin kamuya maliyeti ne kadardır?
 Bakanlığınız tarafından gerçekleştirilecek törene ilişkin duyurularda Sayın Başbakan’ın büyük boy fotoğraflarının yer alması, ortaya çıkan TOKİ yolsuzluklarıyla ilgili olarak şahsınızın Sayın Başbakan’a bir özür borcu mudur?”
 ANKA
  