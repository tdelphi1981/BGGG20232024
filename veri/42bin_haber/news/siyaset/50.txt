Özal'ın zehirlendiği iddialarını Meclis'e taşıdı
8. Cumhurbaşkanı Turgut Özal’ın zehirlendiği iddialarını Meclis’e taşıyan CHP Malatya Milletvekili Veli Ağbaba, Başbakan Recep Tayyip Erdoğan’a, “Tarafınıza ulaştırılan herhangi bir belge ve bilgi mevcut mudur?” diye sordu.
 Ağbaba, Başbakan Recep Tayyip Erdoğan’ın yanıtlaması istemiyle TBMM Başkanlığı’na verdiği soru önergesinde şu soruları yöneltti:
 “Adlî Tıp uzmanları tarafından Turgut Özal’ın naşından alınan örnekler üzerindeki toksikolojik inceleme sırasında fazla miktarda zehir bulgusu tespit edildiği iddia edilmektedir. 8.Cumhurbaşkanı Turgut Özal’ın ölümü ile ilgili tarafınıza ulaştırılan herhangi bir belge ve bilgi mevcut mudur? Mevcut ise içeriği nedir?
 Turgut Özal’ın zehirlenmesi iddiaları kesin olarak ispatlanırsa, zehirlenme olayının açığa çıkarılması ve faillerin bulunabilmesi amacıyla Başbakanlık tarafından özel bir inceleme ekibi kurulması düşünülmekte midir?
 Turgut Özal’ın ailesi, 1993 tarihinden beri şüphelerini dile getiren çeşitli örnekler vererek, Özal’ın öldürüldüğünü iddia etmektedir. Ancak  aradan 19 yıl geçtikten sonra zehirlenme iddiaları dikkate alınarak incelenmiştir. Bu süre içerisinde görevini yapmayan, Özal ailesinin iddialarını incelemeyen  ve ölüm olayının tam olarak aydınlatılmasını sağlamayan yetkililer hakkında bir işlem yapılması düşünülmekte midir?
 Özal Ailesi tarafından sıklıkla dile getirilen kan ve tahlil örneklerinin kaybolması, 2000 yılında teslim edilmek üzere ailesine yazdığı 5 mektubun bulunamaması gibi iddialar bugüne kadar araştırılmış mıdır? Araştırılmış ise sonuçlar nelerdir?”
 ANKA