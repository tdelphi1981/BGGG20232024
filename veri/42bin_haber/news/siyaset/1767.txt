'Kandıracaksanız külahları değişiriz'
BDP Diyarbakır Milletvekili Altan Tan, 'çözüm süreci' ile barış ve birlikte yaşama isteğinin ön plana çıktığını belirterek, "Yeni bir Türkiye inşa etmek için birlikte yeni bir anayasa yapalım. Millet ile devlet arasında yeni bir anlaşma, sözleşme olsun. Silahı da ayağımızın altına alalım. Ama kandıracaksanız, süreci çürütecekseniz bu sefer de külahları değişir, başınıza külah takarız" dedi.
BDP Milletvekili Altan Tan, Şanlıurfa'nın Siverek İlçesi'nde BDP teşkilatı tarafından düzenlenen 'Ortadoğu'da son siyasal gelişmeler ve Kürt sorununda demokratik çözüm arayışı' paneline katıldı. 

İlçenin Şirinkuyu Mahallesi'nde bulunan Eyyüp Cenap Gülpınar Gençlik Merkezi'nde düzenlenen ve yaklaşık 500 kişinin katıldığı panelde konuşan Altan Tan, 1'inci Dünya Savaşı'nın ardından Ortadoğu'nun batılı ülkeler tarafından tahsis edildiğini; Türk, Kürt, Arap ve Süryani halklar arasına hudutlar ve duvarlar çekilerek kardeşin kardeşe hasret hale getirildiğini ifade etti. Çözüm sürecinde tek isteğin birlikte yaşam, barış ve kardeşlik olduğunu ifade eden Tan şöyle konuştu:

"Biz birlikte yaşamak istiyoruz, barış istiyoruz, kardeşlik istiyoruz. Bağdat, Diyarbakır, Kahire, İstanbul kardeş olsun istiyoruz. Kölelik istemiyoruz. Bizler köleliği kabul etmiyoruz. İmralı'da yapılan görüşmelerde bunları konuştuk. Hakkımızı da helal etmiyoruz, artık Kemalizm bitti. Yeni Türkiye'yi inşa etmek için bugünkü demokraside beraber yeni anayasayı yapalım. Millet ile devlet arasında yeni bir anlaşma, sözleşme olsun. Silahı da ayağımızın altına alalım. Kandıracaksanız ve eğer çürütecekseniz süreci Bu sefer de külahları değişir, başınıza külah takarız."

KÜRTLER GASP EDİLEN HAKLARINI İSTİYOR

Çözüm sürecinde Kürtler'in tavrının net olduğunu ve gasp edilen haklarını talep ettiğini anlatan Tan, şöyle devam etti:

"Gelinen noktada Kürtler'in tavrı net. Eski defterleri kapatıp, yeni bir defter açacağız. Gasp edilen, elinden alınan haklarını vereceksin. Bizler dilenci değiliz, gasp edilen hakları istiyoruz. Sizin hakkınız ne diyenlere de 'Sen kimsin ki bana hakkı veriyorsun, sen ancak hakkı tanırsın' diyeceğiz. Ne mi istiyoruz; Türk halkının sahip olduğu hakların Kürt halkına da tanınmasını istiyoruz. Tüm Kürt halkının iradesi de budur. Kandil'e gittik ve mektupları götürdük. Talabani, Barzani ve diğer partililerle de görüştük. Birlikte yaşama, ayrılmama, kardeş kavgasını bitirme, eşitlik içerisinde bütün hakların iadesini ifade ettik. Bunun sağlanması gerekiyor."

Tan, yaklaşık 2 saat süren panelin ardından ilçeden ayrıldı.