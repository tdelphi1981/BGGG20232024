Ankara'dan ABD'ye sert yanıt
Dışişleri Bakanı Ahmet Davutoğlu, Viyana'da Siyonizm ile ilgili yaptığı bir konuşmadan dolayı Başbakan Recep Tayyip Erdoğan'a bir mektup yazarak sözlerini geri almasını isteyen ABD Senatosu üyelerine cevap verdi. Davutoğlu, Türkiye'nin ırkçılık ve antisemitizm konusunda 'hiç kimseye bir izahat borcu olmayan tarihi bir sicile sahip' olduğunu söyledi.
Ülkemizi ziyaret eden Romanya Dışişleri Bakanı Titus Corlatean ile Dışişleri Bakanlığı'nda görüştükten sonra ortak basın toplantısı düzenleyen Bakan Davutoğlu'na, gazeteciler söz konusu mektupla ilgili soru yöneltti. Geçtiğimiz günlerde ABD Dışişleri Bakanı John Kerry'nin ziyaretinde bu konudaki bakış açılarını aktardığını hatırlatan Ahmet Davutoğlu, "Tabi birçok yerden değişik tepkiler gelebilir; ama sayın Başbakanımızın geçmiş dönemdeki bütün konuşmaları ve o konuşma da ele alındığında belki de dünyada anti-semitizme dönük en net açıklamalarda bulunan liderlerden birinin sayın Başbakanımız olduğundan kimsenin şüphesi yoktur." dedi.

Bu konularda tutumlarının açık olduğunu ve anti-Semitizme karşı olduklarının altını çizen Davutoğlu, "Ancak İsrail'in bölgedeki yayılmacı politikalarına ve bu yayılmacı politikalara dayalı saldırgan tutumuna karşı her zaman en gür sesle karşı çıktık, çıkmaya devam ederiz. Bundan kimsenin tereddütü olmasın. Türkiye bu anlamda hiç kimseye bir izahat borcu olmayan bir tarihi bir sicile sahiptir. Bütün Avrupa'da gettolar yaşanırken, Holokost yaşanırken son 600 yıl içinde ülkemiz her tür Yahudi cemaati için bir sığınak olmuştur. Bundan sonra da insan hakları noktasında da kimse bu konuları istismar ederek Türkiye'nin bembeyaz siciline leke getirmeye çalışmamalıdır. Yine kimse bu tür yollarla İsrail'in son derece saldırgan tutumunun tecviz etmeye veya onu mazur göstermeye gayret etmemelidir. Türkiye'nin tutumu açık ve nettir her türlü ırkçılığa ve anti-Semitizme karşıdır. Bölgemizde iki devletli çözüme dayalı olarak da bütün devletlerin barış içinde yaşama ilkesini savunmaktadır. bu konulardaki tutumunu her zeminde dile getirmiştir." diye ekledi.