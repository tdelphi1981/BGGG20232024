Ailelerin umut dolu bekleyişi
Çeşitli tarihlerde kaçırılan kamu görevlilerinin teslim edilmesine saatler kala, aileleri sınıra akın etti. Sabırsızlıkla evlatlarını bekleyen aileler, Karamsarlık ve umutsuzluk bitti, çocuklarımıza kavuşacağız dedi.

PKK’nın elinde bulunan rehinelerin bırakılacağı haberi en fazla rehine ailelerini sevindirdi. Van’ın Çatak ilçesinde görev yaparken terör örgütünce 1,5 yıl önce kaçırılan polis memuru Nadir Özgen’in babası Hidayet Özgen, PKK tarafından çocukları kaçırılan 5-6 aileyle Şırnak’a doğru gittiklerini belirterek, ‘’Oğlumu alacağımız için çok mutluyum’’ dedi. PKK’nın elindeki 8 rehineden biri olan Şanlıurfalı asker Reşat Çecen’in annesi ve babası, oğullarını almak için Habur Sınır Kapısı’ndan Kuzey Irak’a geçiş yaptı. Oğullarına kavuşmak için Habur Sınır Kapısı’na gelen Reşat Çecen’in annesi Fatma Çecen ve babası Cemal Çecen ile yakınları, Habur Sınır Kapısı’nda yapılan kimlik kontrolleri ardından Kuzey Irak’a giriş yaptı.  Reşat Çecen’in babası Cemal Çecen, oğluna kavuşmak için sınır kapısına geldiğini belirterek, “Bir oğlum askerdi. Bir oğlum da dağdadır. Bu barış sürecine destek veriyorum. Artık barış olsun. Bu savaşın sona ermesini istiyorum” diye konuştu. 
Saat 13.00’te teslim alacaklar 
PKK’lılar tarafından kaçırılan 8 kamu görevlisini teslim alacak heyet, Şırnak’ın Silopi İlçesi’ndeki Habur Sınır Kapısı’ndan Kuzey Irak’a geçti. Heyette yer alan İstanbul Milletvekili Sabahat Tuncel’in ise yurt dışı yasağı bulunduğu için çıkışına izin verilmedi. Şırnak’ın Cizre İlçesi’nce geçiren BDP Hakkari Milletvekili Adil Kurt ve Bitlis Milletvekili Hüsamettin Zenderlioğlu, Mazlum-Der Genel Başkanı Ahmet Faruk Ünsal, Genel Başkan Yardımcısı Selahattin Çoban, İHD Genel Başkanı Öztürk Türkdoğan ve Diyarbakır Şube Başkanı Raci Bilici’den oluşan 6 kişilik heyet, Silopi yakınlarındaki Habur Sınır Kapısı’na geçti. 
‘Germeye gerek yok’ 
PKK’nın serbest bırakacağı kamu görevlilerinin ifadesini almak üzere bir savcının Habur Sınır Kapısı’nda beklediği öğrenildi. İfadeleri alınacak olan kamu görevlilerinin daha sonra Diyarbakır’a getirilerek uçakla Ankara’ya götürülmesi bekleniyor. 
Heyette adı geçen BDP İstanbul Milletvekili Sabahat Tuncel ise, yurtdışına çıkış yasağıyla ilgili, ‘’Türkiye’de böyle bir beklenti oluşmuşken, bu süreci boşa düşürecek bir yaklaşımın uygun olmadığını düşündük” dedi. 
Serbest kalacaklar 
Kaymakam adayı Kenan Erenoğlu (12 Ağustos 2011), Astsby Abdullah Söpçeler (9 Temmuz 2011), Uzman Çavuş Zihni Koç (9 Temmuz 2011), Uzman Çavuş Kemal Ekinci (1 Ekim 2011), Erler Hadi Gizli, Ramazan Başaran ve Reşat Çeçan (7 Ağustos 2012), Polis Memuru Nadir Özgen (9 Eylül 2011) 
MELİS BABASINI BEKLİYOR 
Diyarbakır’ın Lice İlçesi Fis Köyü’nde 9 Temmuz 2011’de, PKK’lı grup tarafından, kaçırılan Astsubay Başçavuş Abdullah Söpçeler’in Kırklareli’nin Babaeski İlçesi’nde yaşayan eşi 34 yaşındaki Saniye ve 4,5 yaşındaki kızı Melis, şimdi umutlu ve babalarıın kapıdan gireceği anı sabırsızlıkla beklemeye başladı. Eşini çok özlediğini belirten Saniye Söpçeler, “20 aydır eşime ve çocuğumun babasına hasret durumdayız” dedi.