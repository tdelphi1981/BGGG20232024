'Siyasi anlayışımızda helalleşme esastır'
 
 Şahin, Ak Prti içinde hizip ve fitne tohumlarını atmaya yönelik gayretlerin her zaman olduğunu, bugün de kendisi üzerinden böyle bir tohumun filizlendirilmeye çalışıldığını ileri sürdü.
 
 İdris Naim Şahin konuya ilişkin yazılı açıklamasında, Ak Parti’nin kurulduğu günden bu yana parti içine ekilen her fitne tohumunun çürümeye mahkum olduğunu belirterek, "Ak Parti teşkilatlarını hala tanıyamayan kifayetsiz zihniyetlerin girişeceği bu çabalar beyhudedir" ifadesini kullandı. Medyayı, bakanlık dönemimden bu yana yaptığı her açıklamayı cımbızlama yöntemiyle farklı yerlere çekme çabası içinde olmakla suçlayan İdris Naim Şahin, açıklamasında şöyle dedi:
 
 "Grup Toplantımız sonrasında bazı medya mensupları MHP Genel Başkanı Sayın Devlet Bahçeli’nin şahsımla ilgili yorumlarını bana sormuştur. Ben de bu sorulara cevaben Sayın Bahçeli’nin karakterimle ve icraatlarımla ilgili yorumlarına karşılık ’Doğru söylemiş’ ifadesini kullandıktan sonra bunun dışındaki siyasi değerlendirmesinin Sayın Bahçeli’ye ait olduğunu, kendisinin siyasi görüşleri hakkında değerlendirmede bulunamayacağımı vurguladım. Buna rağmen bazı medya organlarının objektif bir şekilde bu açıklamama yer vermek yerine, bundan farklı anlamlar çıkararak kamuoyunu yanıltıcı ve yönlendirici bir tutum takınması kendilerini nerede konumlandırdığı konusunda da ipuçları vermektedir.
 
 Diğer taraftan, bazılarının oyununu bozduğumuza, birilerinin işine çomak soktuğumuza dair beyanlarımın farklı imalarla yansıtılması da bu çabanın bir başka tezahürüdür ve esasen oyunu bozulanlarla, bir kısım medyanın nasıl bir ilişkisi olduğu konusunda soru işaretleri uyandırmaktadır."
 
 AK PARTİ İZİN VERMEYECEK
 
 Türkiye’nin berrak suyunu bulandırmaya, bulanık suda balık avlamaya çalışanlara Ak Parti’nin bundan sonra da izin vermeyeceğini söyleyen İdris Naim Şahin, yazılı açıklamasında şu görüşleri savundu:
 
 "Partimiz içerisine hizip ve fitne tohumlarını atmaya yönelik gayretler her zaman olmuştur, bugün de şahsım üzerinden böyle bir tohumun filizlendirilmeye çalışıldığı anlaşılmaktadır. Ak Parti teşkilatlarını hala tanıyamayan kifayetsiz zihniyetlerin girişeceği bu çabalar beyhudedir. Bizim siyasi anlayışımızda hesaplaşma değil, helalleşme esastır. İstiklal Marşımızın şairi Akif’in dediği gibi, bizim cephemizin sinesinde iman da bir, gaye de bir, vicdan da bir. Bizim teamüllerimizde hizmet bayrağı Allah’ın izni, milletin teveccühü, Genel Başkanımızın ve teşkilatlarımızın takdiriyle devralınır, devredilir. Makamlar, mevkiler gelip geçicidir. Kalıcı olan gökkubbede hoş bir seda bırakmaktır. Bugün, Sayın Başbakanımızın şahsım ve bakanlık görevini devreden diğer arkadaşlarımız hakkındaki takdir beyanları da bizleri gururlandırmıştır ve bundan sonraki çalışmalarımız için de güç vermiştir."
 
 ANKARA, (DHA)
  