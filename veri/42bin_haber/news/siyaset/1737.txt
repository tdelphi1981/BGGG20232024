"Esed'in gemisi su aldı"
Avrupa Birliği Bakanı ve Başmüzakereci Egemen Bağış, "Gemiyi terk etmem, diyen Esed'in gemisi su almıştır. Esed'i Titanik'ten daha trajik bir son beklemektedir" dedi.
Bakan Bağış, AA muhabirine yaptığı açıklamada, Suriye Devlet Başkanı Beşşar Esed'in, CHP milletvekilleriyle yaptığı görüşmeyi değerlendirdi.

Beşşar Esed'in, kendisini ziyaret eden CHP milletvekillerine "Ben kazanırsam Erdoğan kaybeder" diye açıklama yaptığını anımsatan Bağış, "Bu açıklamalar bir kez daha gösterdi ki Esed hayal aleminde yaşıyor. Kendi halkına zulmeden bir devlet başkanı kaybetmeye mahkumdur. Suriye halkı er ya da geç Esed belasından kurtulacaktır. Türkiye Cumhuriyeti'nin, zulme uğrayan Suriyeli vatandaşlara kucak açmasına tahammül edemeyen, baskı ve şiddete dayalı yöntemlerle ayakta kalmaya çalışan Esed, eninde sonunda diz çökecektir" dedi.

Dünya tarihinde zulümle ayakta kalan tek bir siyasi figür bulunmadığına işaret eden Bağış, ekmek kuyruğundaki vatandaşlarını öldürecek kadar insanlıktan çıkmış olan Esed anlayışının, sevgi, şefkat ve merhametten yoksun olduğunu belirtti.

Bu anlayışın son bulma zamanının artık geldiğini vurgulayan Bağış, şunları kaydetti:

"Mazlum Suriyelilerin duaları, yakarışları ve mücadeleleri Esed'e tarihi bir yenilgi tattıracaktır. Suriye'de ilahi adaletin tecelli edeceğine inancımız tamdır.

Gemiyi terk etmem, diyen Esed'in gemisi su almıştır. Esed'i Titanik'ten daha trajik bir son beklemektedir. Beşşar Esed nereye kadar kandan beslenmeye devam edecek, nereye kadar şiddetten nemalanacak, bu zalimlik nerede son bulacak? Ona, buna laf atacağına bir özeleştiri yapsın ve yaptığı zulme artık bir son versin. Suriye halkı ve bölge de rahat bir nefes alsın."