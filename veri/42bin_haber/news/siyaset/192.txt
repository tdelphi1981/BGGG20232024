Bakan Bağış: Başkanlık sistemi istikrarı destekler
Avrupa Birliği (AB) Bakanı ve Başmüzakereci Egemen Bağış, "Güçlü kabul edilen, Amerika, Rusya, Çin ve Brezilya gibi ülkelere baktığımızda istikrar ve onu destekleyen başkanlık sistemi olduğunu görüyoruz." dedi. Muhalefetin başkanlık sistemi konusundaki tavrını da eleştiren Bağış, Atatürk'ün yönetim şeklinin de Alparslan Türkeş'in fikirlerinin de bu sisteme yakın olduğunu söyledi.
Egemen Bağış, Perpa'da iş adamlarıyla kahvaltılı toplantıya katıldı. İş adamlarıyla sohbet eden ve onların sorunlarını dinleyen Bakan Bağış, gündeme ilişkin konuları değerlendirdi. Konuşmasında başkanlık sistemine de değinen Bağış, istikrar ve gelişme için başkanlık sisteminin Türkiye'ye daha uygun olduğunu savundu. Bağış, "Dünyada güçlü kabul edilen ülkelere baktığımızda; Amerika, Rusya, Çin ve Brezilya gibi, bu ülkelerin ortak noktalarının istikrar ve onu destekleyen başkanlık sisteminin olduğunu görüyoruz. Türkiye'de bu sitemden bahsedince bilip bilmeden eleştiriler geliyor. Muhalefet, 'Osmanlı'yı, diktayı oluşturmaya çalışıyorlar' diyor." İfadelerini kullandı.

"Muhalefet için bir akademi açıp, muhalefet dersi vermeliyiz." diye espri yapan Bakan Bağış, "Çünkü bu tartışmalarla demokrasinin değerini düşürüyorlar. Türkeş'in başkanlık sistemi ile ilgili çok açık fikirleri var. Mustafa Kemal ülkeyi nasıl yönettiğine bakarsanız aslında başkanlık sistemi vardır. Başkanlık sistemi istikrarı sağlayacağından koalisyonu da ortadan kaldırır. Koalisyon her zaman her yönde ülkeye zarar verdi." diye konuştu. 

'İNŞALLAH ŞİŞLİ'YE DE AK BELEDİYECİLİK GELİR'

Perpa esnafının sorunlarını dinleyen Bakan Bağış, başkanların kendi çöplerini kendilerinin attığını söylediğini hatırlatarak, "İnşallah bir gün Şişli'ye de ak belediyecilik gelir de sizi bu çöpten kurtarır." dedi. Bağış, "İtalya'daki Valentino'nun, Almanya'daki Hans'ın, Fransa'daki Pier'in vergi, sağlık, ifade standartlarına erişmek için çok çalışmalıyız. Siz kazanırsanız devlette kazanır." şeklinde sözlerini sürdürdü. 

'80 DARBESİ İLE VİZE MuAFİYETİNDEN FERAGAT EDİLDİ'

Avrupa ülkelerinde vize muafiyeti ile ilgili de konuşan Bağış, Adnan Menderes ve İsmet İnönü'nün Avrupa'da bazı ülkelere vizesiz giriş için çaba sarf ettiğini ancak 1980 darbesi ile bu fırsatın kaçırıldığını söyledi. Bağış sözlerini şöyle sürdürdü: "Menderes AET ye ilk başvuru yapıyor. İnönü Ankara anlaşması yapıyor. Avrupa ülkelerinin vize uygulamaması için bir madde koyduruyor. Ama 1980 darbesi ile zihniyet, bizim insanımız mülteci olmasın diye bu haktan feragat ediyor. İnönü ve Menderes'in çabasından sonra vize uygulamayan ülkeler vize uyguluyor ve biz bugün hala o kazığı çıkarmaya çalışıyoruz."