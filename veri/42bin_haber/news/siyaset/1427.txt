Erdoğan'dan Drogba'ya övgü
Başbakan Recep Tayyip Erdoğan, Galatasaray'ın dünyaca ünlü transferi Didier Drogba'ya hayran kaldığını söyledi.
ntvmsnbc'nin haberine göre Galatasaray'ın dünyaca ünlü futbolcusu Didier Drogba'nın performansı AK Parti Merkez Yürütme Kurulu toplantısında da gündeme geldi.

Kurmaylarıyla futbol sohbetine dalan Başbakan Recep Tayyip Erdoğan, Galatasaray'ın Fildişi Sahilli yıldızını Akhisar Belediyespor maçında çok beğendiğini söyledi. Erdoğan, "Drogba büyük futbolcu. Chelsea'de hayranlıkla izliyorduk. Galatasaray'da da aynı performansı göreceğiz. Adam beş dakikada maçın gidişatını değiştirdi. Demek ki, Türkiye'de de iş yapacak. Transfer böyle yapılmalı." ifadesini kullandı.

Fenerbahçeliliği ile bilinen Başbakan Erdoğan'ın Spor Toto Süper Lig'in 22. haftasında Trabzon'da oynanan ve Fenerbahçe'nin 3 - 0 kazandığı maçla ilgili olarak ise "Daha zor bir maç bekliyordum." yorumunu yaptığı öğrenildi.