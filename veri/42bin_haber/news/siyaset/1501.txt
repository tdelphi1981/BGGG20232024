Erbakan: Babam cesur bir liderdi
Merhum Necmettin Erbakan'ın oğlu Saadet Partisi Genel Başkan Başdanışmanı Fatih Erbakan, babasının cesur bir lider, büyük dava adamı olduğunu söyledi.
Saadet Partisi İzmir İl Başkanlığı tarafından Necmettin Erbakan'ın ölümünün 2. yıl dönümü dolayısıyla Balçova Termal Tesisleri'nde düzenlenen 'Erbakan ve Yeni Bir Dünya' konulu anma toplantısına katılan Fatih Erbakan, babası Necmettin Erbakan'ın kendisini milli görüş davasına adadığını belirtti. 

Necmettin Erbakan'ın milli görüş hareketini çok zor şartlarda başlattığını aktaran Fatih Erbakan, 'Yola çıktığında 'bir hayalin peşinde koşuyor' diyenler olmuştu. Girdiği ilk seçimde 'hayal peşinde koşuyor' diyenleri mahcup etmişti. Sadece kendisinin değil, bütün milletin kurtuluşunu gaye edinmişti. Refah Partisi sudan sebeplerle kapatıldı. Milli görüş hareketinin 4 partisi kapatılmasına rağmen o son nefesine kadar mücadelesini devam ettirip 5. partisini kurdu. Bir kenara çekilip beklemedi' dedi. 

"BABAM AĞIR SANAYİ HAMLESİ BAŞLATTI" 

Babası Necmettin Erbakan'ın Türkiye'de ağır sanayi hamlesi başlattığını ifade eden Fatih Erbakan, "Başlatılan sanayi hamlesi devam ettirilmiş olsaydı bugün Türkiye sayılı gelişmiş ülkelerinden biri olurdu. Diyarbakır'da uçak motorlarını üreten fabrikanın temelini atmıştı. 40 yıl öce başlatılan o ağır sanayi hamlesi sürdürülseydi bugün Diyarbakır'da bir tane terörist olmazdı" diye konuştu. 

Necmettin Erbakan'ın İzmir'in seçimleriyle yakından ilgilendiğini de aktaran Fatih Erbakan, "İzmir sonuçlarıyla yakından ilgilenmesinin sebebi, burada davaya gönül verenlerin daha fazla emek harcamasından kaynaklanıyordu. 'İzmir'den milletvekili çıkardığımız zaman iktidara geliriz' diyordu. Öyle de oldu. 1995 yılında İzmir'den milletvekili çıkardığımızda iktidara geldi' şeklinde konuştu.