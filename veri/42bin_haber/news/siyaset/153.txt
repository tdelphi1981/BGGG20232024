Bakan Kılıç'tan Kenan Evren'e sert cevap
Gençlik ve Spor Bakanı Suat Kılıç, "Bizi yargılayamazsınız. Biz kurucu hükümetiz. Şu anda olsa yine darbe yaparız" diyen Kenan Evren'e sert cevap verdi.
Mahkemelerin 'buz gibi' yargılama hakları olduğunu belirten Kılıç, "Kendisinden beklenen bir cümle; ama kendilerinin derdest edip hapishanelere götürdükleri, yargıladıkları milletin oylarıyla seçilen iktidar değil miydi?" dedi. 82 Anayasası'nın, darbeciler tarafından hazırlandığını hatırlatan Kılıç, Türkiye'nin yeni bir anayasa ihtiyacı bulunduğunu bildirdi. Darbecilerin adlarının silinmeye devam edeceğini aktaran Kılıç, Erzurum'da Cemal Gürsel Stadyumu'nun adını Kazım Karabekir Stadyumu yaptıklarını kaydetti.

TRT Türk'te gazeteci ve yazar Ömer Şahin'in 'Görüş Farkı' programına konuk olan Bakan Kılıç, 12 Eylül darbecilerinin yargılanmasının hatırlatılması üzerine şunları söyledi: "82 Anayasası, darbeciler tarafından hazırlandı. Böyle olduğu için anayasada darbelere karşı kesin ve net bir vurgu yok. O nedenle Türkiye'nin yeni bir anayasa ihtiyacı var. Kenan Paşa'nın 'Bizi yargılayamazsınız' cümlesi bana çok garip gelmedi. Kendisinden beklenen bir cümle; ama kendilerinin derdest edip hapishanelere götürdükleri, yargıladıkları milletin oylarıyla seçilen iktidar değil miydi? O insanların siyasi haklarını ellerinden aldılar. Yüz binlerce insanı yasaklı hale getirdiler. Yüzlerce insan yargı sonrası darağacında değil, onun öncesinde sorgu safhasında cezaevlerinde, işkenceler sırasında hayatını kaybetti. Bunlar yargılanmayacak da Allah aşkına ne yargılanacak? Yaşının çok ileri olması, sağlık durumunun elverişsiz olması, her ne olursa olsun bu yargı haklı bir yargıdır."
 
"MAHKEMELERİN BUZ GİBİ YARGILAMA HAKKI VAR" 

2010'daki anayasa değişikliği görüşmelerinde muhalefetin 12 Eylül'ün yargılanamayacağı şeklindeki iddialarını hatırlatan Bakan Kılıç, "İşte darbeciler yargılanıyor. Mahkemelerinde buz gibi yargılama hakkı var. Yüzde 100 anayasal hak. Yüzde 100 hukuktan doğan hak. Hukuk kendini koruyamayacaksa, anayasa kendini koruyamayacaksa, hukuk ve anayasa milli iradenin seçtiklerini koruyamayacaksa o devletin adı hukuk devleti olmaz ki zaten. Bal gibi de sonuna kadar yargılanacaklar." ifadelerini kullandı. 
 
"CEMAL GÜRSEL STADYUMU'NU KAZIM KARABEKİR STADYUMU YAPTIK"

Bakan Kılıç, darbecilerin adlarının birçok yerden silinmesiyle ilgili olarak gelen bir soruya şöyle cevap verdi: "Biz Erzurum'da Cemal Gürsel Stadyumu'ndan tabelayı indirdik. Kazım Karabekir Stadyumu yaptık. Hiçbir husumet gütmeksizin sadece demokrasiye olan saygımız ve milli iradeye olan inancımızdan dolayı varsa kalan tabelaların tamamını indireceğiz. Bu ülkede milli iradeyi yok sayanların üzerinden paletle geçenlerin bir gün saygınlıklarını tümüyle kaybettiklerini herkesin görmesi lazım."