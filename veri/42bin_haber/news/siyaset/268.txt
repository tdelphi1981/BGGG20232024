'Ahengi koruyalım'
Başbakan'dan Doğu ve Güneydoğulu vekillere 'birlik' mesajları: Siyaset bir orkestra işi, söylem birliğimiz olmalı. Biz buraya takım oyunuyla geldik, ahengi koruyalım
 Başbakan Recep Tayyip Erdoğan, BDP'lilerin dokunulmazlıklarının kaldırılması girişimlerinin ardından AK Parti içinde bazı farklı söylemler üzerine Doğu ve Güneydoğu'daki 13 ilden milletvekilleri, il başkanları belediye başkanları, gençlik ve kadın kolları başkanlarıyla bir araya geldi ve 'ahenk' uyarısında bulundu. Erdoğan, dokunulmazlık dosyaları üzerinde çalışıldığını vurgulayarak, 'Bu inceleme, yarın hemen karar çıkacak demek değil' sözleriyle konunun zamana yayılacağının işaretini verdi. 
 
 4.5 SAATLİK TOPLANTI
 AK Parti Genel Merkezi'nde gerçekleşen toplantı 4.5 saat sürdü. Başbakan Yardımcısı Beşir Atalay, Maliye Bakanı Mehmet Şimşek, Çalışma Bakanı Faruk Çelik'in de aralarında olduğu bazı bakanlar, Hüseyin Çelik'in de içinde olduğu genel başkan yardımcılarının da katıldığı basına kapalı toplantıdan sızan bilgilere göre Başbakan Erdoğan'ın mesajları özetle şöyle oldu: 
 
 ORKESTRAYI BOZMAYALIM: Siyaset bir orkestra işidir. Bozuk ses çıkarsa orkestranın ahengi bozulur. Bizim söylem birliğimiz olmalı. Biz bugüne kadar buraya takım oyunuyla geldik, bu ahengi koruyalım. Dokunulmazlık dosyaları konusunda süreç işliyor. Konunun gündeme gelmesi, yarın kararın çıkacağı demek değil. Dokunulmazlıklar konusundaki farklı görüşler partimizi zor durumda bırakabilir. O nedenle söylem birlikteliğimiz olmalı. 
 
 ULUDERE'DE İSTİSMARA GELMEYİN: ('Uludere soruşturmasının uzaması bizi zor durumda bırakıyor' yakınmaları üzerine) Uludere olayı konusunda biz gereğini yaptık. Bu konuda BDP'nin istismarına gelmeyin. Biz doğruları söylüyoruz. Bizim atacağımız adımlar önemli, onların ne söyledikleri değil. Şu anda da yargı gerekli değerlendirmeleri yapıyor, oradan çıkacak kararlar önemli. Biz hiçbir şeyi gizlemedik...
 
 'KÜRT SORUNU' EZBERİNİ TERK EDİN: BDP'yi her zaman siyasi platformda siyaset yapmaya çağırın. Sürekli yarışa davet edin. 'Silahın arkasına saklanmayın' mesajı verin. Milli Birlik ve Kardeşlik Projemize geri adım atmadan devam ediyoruz. Yaptıklarımızla da ezber bozduk. Siz de bu ezberden vazgeçin, 'Kürt sorunu' tabirini kullanmayın. Sorunun adı terör sorunudur.
 Özel anlam yüklenmemeli
 AK Parti Diyarbakır Milletvekillerinden Galip Ensarioğlu, toplantıya özel bir anlam yüklememek gerektiğini belirtirken, 'Biz her konuda toplantılar yapıyoruz; ekonomik meselelerde, ülkenin temel meselelerinde. Özel bir anlam yüklemeye gerek yok. Politika belirlerken bu parti böyle bir parti, herkesin fikrini alır ve ona göre politika belirler' dedi. 
 Adıyaman Milletvekili Mehmet Metiner ise 'Sayın Başbakanımız bölgeye çok büyük bir önem veriyor. Doğu, Güneydoğu meselesine, Kürt meselesine, PKK-terör meselesi zaten Türkiye'nin çok acil ve öncelikli bir konusu' dedi.
 PKK ile halkı ayrı tutuyoruz
 AK Parti Genel Başkan Yardımcısı Hüseyin Çelik, toplantının ardından gazetecilerin sorularını yanıtladı. Parti içinde farklı görüşlerin dile getirilebileceğini hatırlatan Çelik, 'Ama bunlar konuşulup tartışılıp bir karara varıldıktan sonra parti disiplini gereği o arkadaşlarımız farklı düşünseler bile o ortak tavrı takınmak ve o ortak söylemi sahiplenmek zorundadır' dedi. Terör örgütüyle mücadelenin süreceğinin altını çizen Çelik, 'Biz, PKK ile Kürt halkını hiçbir zaman bir kefeye koymadık. Bölgeye hizmete devam edeceğiz' dedi.