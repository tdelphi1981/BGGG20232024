Ak Partili Belediye Başkanı'nın odasında böcek bulundu
 
 Bayındır Belediye Başkanı AK Parti’li Mehmet Kertiş, makam odasında konuştukları konuların kurum içinde yayılması üzerine durumdan şüphelenip, odada arama yapılmasını istedi. 
 Geçen Pazartesi günü yapılan aramada, Başkan Kertiş’in koltuğunun hemen arkasındaki dolabın altında bir dinleme cihazı bulundu. Başkan Kertiş durumu polise haber verirken, dinlemenin artık moda haline geldiğini belirtti. 
 Kertiş, Türkiye’de belirli makamlara gelen insanların yaşantısı ve konuştuklarının merak edildiğini ifade edip, "Yakın zamanda Başbakan Erdoğan’ın çalışma ofisinde de dinleme cihazları bulundu. 
 Meraklarını tatmin içinde olanlar, masa ve dolap gibi malzemelerin gizli bölmelerine dinleme cihazı koyarak, meraklarını gidermeye çalışıyor. 
 Yaptığımız görüşmeler alakası olmayan kişiler tarafından duyuluyordu. Bunun üzerine odada ’Böcek’ avına çıktık. Şüphelerimizde yanılmadık. Böcek amatörce yerleştirilmiş. Bu iş moda oldu. 
 Muhalefet tarafından yapılmış olabilir. ’Bunca iş nasıl yapıyor’ endişesine kapılan siyasi rakiplerimiz, bu yola başvurmuş olabilir" diye konuştu. 
 Önemli olanın işlerin doğru yapılması olduğunu, bu konuda da bir endişelerinin bulunmadıağını belirten Başkan Kertiş, "Başbakanımızı bile dinlediler. İsteyen dinlesin. 
 Kapımız herkese açık. Odaya kimin girip çıktığı belli olmuyor. Konuyu adli makamlara ilettik. Gerekli araştırmalar yapılıyor" ifadelerini kullandı. Polis dinleme olayıyla ilgili soruşturma başlattı. 
 DHA