'AKP mutabakata engel oluyor'
MHP’li Bal anayasa çalışmalarını değerlendirdi.
 Anayasa Uzlaşma Komisyonu Üyesi ve MHP Konya Milletvekili Faruk Bal, AK Parti'nin tutumunun yeni anayasa çalışmalarını engellediğini ileri sürdü.
 Uzlaşma Komisyonu’nun mutabakat ile çalıştığına dikkat çeken Bal, “AKP, ‘başkanlık sisteminden geri adım atmayacağım ama masadan da kalmayacağım’ diyor. Bunun ne anlama geldiği açıktır. Bu, ‘komisyon çalışmalarını tıkayacağım, komisyon’un bundan sonra mutabakat sağlamasına engel olacağım’ demektir.” dedi.
 Bal, şöyle devam etti: “Bu durum AKP’nin şimdiye kadar Anayasa Uzlaşma Komisyonu’nda samimiyet ile bulunmadığının ifadesidir. AKP, seçim beyannameleri ve hükümet programlarında parlamenter demokrasiyi ön plana alarak bu çerçeve içinde demokratikleşmeyi öngörmüş ve vatandaştan oy almıştır. Şimdi tam tersine diktatörlüğe açık bir rejim olan başkanlık sistemine dönüştürmesi, kendisine oy veren seçmenleri kandırması anlamını taşıyor. Bu süreçte komisyon çalışmalarından verim almak mümkün görünmüyor.”