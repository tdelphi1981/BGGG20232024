Sözleşmeliye kadro müjdesi
AK Parti'nin Kızılcahamam kampından belediyelerde sözleşmeli olarak çalışan 18 bini aşkın kişiye iyi haber geldi. Başbakan talimatı verdi, sözleşmeliler kadroya alınacak...
 Hakkı KURBAN
 AK Parti'nin Kızılcahamam'daki 19. İstişare ve Değerlendirme toplantısı sona erdi. Kapanış günü Başbakan Recep Tayyip Erdoğan moderatörlük yaptı, bakanlar vekillerden gelen soruları yanıtladı. Erdoğan'ın sözleşmeli belediye çalışanlarının kadroya alınması için çalışma  talimatı vermesi kampa damga vurdu.
 2013'E YETİŞECEK
 MİLLETVEKİLLERİNİN, bu personelin durumunu gündeme getirmesi üzerine Erdoğan'ın, 'Hemen gerekli çalışmayı yapalım ve Bakanlar Kurulu'nda değerlendirelim' talimatını Çalışma ve Sosyal Güvenlik Bakanı Faruk Çelik'e ilettiği öğrenildi. 2011 seçimleri öncesi öğretmenler başta olmak üzere kamuda çalışan sözleşmeliler kadroya geçirilmişti. Ancak, 4B kapsamında olmayan belediye çalışanları dışarıda kalmıştı. Böylece 18 bini aşkın kişi kadroya geçirilecek. Düzenlemenin 2013 başında yasalaşması öngörülüyor.
 ANAYASA YORUMU
 ERDOĞAN'ın önceki akşam  basına kapalı bölümde kürsüye gelerek çarpıcı açıklamalar yaptığı öğrenildi. Anayasa çalışmalar konusunda giderek umudunu yitirdiği yönünde ifadeler kullandığı belirtiliyor. Yeni anayasa çalışmalarına katılan diğer partilere daha önce 'Azami müştereklerin değerlendirilmesi' noktasında telkinde bulunduklarını hatırlatan Erdoğan'ın, cevap gelmediğini kaydederek, 'Olsun, sonu kıyamet değil. Daha önce 12 Eylül'deki paketle birlikte 26 maddelik önemli düzenlemeleri hayata geçirmiştik. O 26 madde ile idare ederiz' dediği öğrenildi. Başbakan, okullardaki süt dağıtımının ikinci dönem tekrar başlatılacağını da kampta açıkladı. Büyükşehir yasasını da çok önemsediği, ilk defa büyük şehir olacak olan illerle ilgili olarak 'Kaygıya gerek yok' dediği öğrenildi.
 AKINCI RUHA İHTİYAÇ VAR
 YURTDIŞINDA sayıları hızla artan elçiliklerle ilgili de bilgi veren Başbakan, Türkiye'yi temsil edecek yetişmiş kişilere ihtiyaç olduğunu belirtti, 'Bu elemanlar, akıncı ruhuna sahip ve bu doğrultuda çalışacak, Türkiye'yi iyi temsil edebilecek nitelikte olmalı' dedi. Erdoğan'ın yetişmiş insanların illa büyükelçi olmasına gerek olmadığı, kadrosunun farklı yerlerde olabileceğine dikkat çektiği de kaydedildi. Başbakan'ın 'Bu tür yetişmiş elemanlar yer seçimi yapmayacak. Biz nereye gönderirsek orada görev alacak' ifadelerini kullandığı belirtildi.
 Bedelini söyleyin ödeyelim
 BAŞBAKAN Erdoğan, kapanış konuşmasında MHP lideri Devlet Bahçeli'ye yanıt verdi: Kongre konuşmasında 2023 vizyonu kavramını daha önce kendilerinin kullandığını söylüyor. Mülkiyet iddiasında bulunuyor. Bu kadar yüzeysel ve sığ bir anlayışa yorum yapmak bile abestir. AK Parti'nin somut projeler, icraatlar ve yatırımlarla ortaya koyduğu vizyona diğer partilerin hayalleri bile yetişemez. Biz 2002'de o bitmiş tükenmiş Türkiye'yi bu MHP'den, DSP ve ANAP'tan devraldık. Şu anda DSP diye, ANAP diye bir parti var mı? MHP de ayakta durmaya gayret ediyor. Diyor ki; 'Bizden 2023'ü çaldılar, kaptılar. Eğer bunun patenti size aitse bedelini söyleyin ödeyelim. Bizim 2023 yılı için taahhütlerimiz var. Sayın Bahçeli, 2023 için projen, planın nedir, çık bunu açıkla.
 MUHALEFET YOK
 (MHP'nin bakanlar için verdiği 6 gensoruyu hatırlatarak) MHP'nin CHP ile arasındaki farkı kapatmak için atağa geçtiği anlaşılıyor. Bizimle millete hizmet konusunda yarışamayanlar, aralarında gensoru yarışına girdiler. TRT ve AA'nın yayıncılık anlayışı gensoru konusu olabilir mi ya?Aslında güçlü bir demokrasinin güçlü bir muhalefete ihtiyacı vardır. Ama bizim talihsizliğimiz Türkiye'de güçlü muhalefet yok.'
 ÖĞRETMEN AÇIĞI
 ERDOĞAN, şöyle devam etti: 'AK Parti'de birilerinin beklediği gibi metal yorgunluk asla yok. Heyecanımız, üretkenliğimiz en az iktidara geldiğimiz günkü kadar diri. 81 vilayetimizde girmedik köy, sokak, çalmadık kapı bırakmayacağız'. Öğretmen atamalarına ilişkin sözlerinin yanlış yansıtıldığını dile getiren Erdoğan, bugüne kadar 358 bin, bu yıl 57 bin atama yapıldığını söyledi: 120 bin öğretmene daha ihtiyaç var. İhtiyacın tamamen karşılanması başka, okuldan mezun olan veya atama bekleyenlerin hepsinin atanması başka şeydir. En büyük desteği milli eğitime veriyoruz. Bunlara rağmen yüzde 100 olarak bunu hemen çözmemiz mümkün mü, değil. Fakat önümüzdeki program çerçevesinde inşallah sıfırlayacağız.
 Seyahatler iptal
 ERDOĞAN, topa tuttuğu gensoruların görüşmeleri konusunda partisinin milletvekillerine de uyarıda bulundu. Erdoğan, 'Önümüzdeki haftadan itibaren 2 hafta yurtdışı seyahatleri kaldırıyoruz. Grupla irtibat halinde oluyoruz ki bu parlamentoda yapılacak görüşmelerde sıkıntı yaşamayalım' dedi.
 Lanetliyoruz
 BAŞBAKAN, bir çocuğun hayatını kaybettiği, 18 kişinin yaralandığı Şemdinli'deki terör saldırısına sert tepki gösterdi: Bu alçakça saldırı bir düğün mahallinin hemen yanı başında olduğundan maalesef sivil kayıplar meydana geldi. Bu yavrumuz 11 yaşında hayatını kaybetti. Şiddetle lanetliyoruz.
 KIZILCAHAMAM NOTLARI...
 Futboldan tenise transfer 
 KAMPIN en sportif isimlerinden biri Maliye Bakanı Mehmet Şimşek oldu. Şimşek, sabah sporundan sonra koruması ve eşiyle tenis maçı yaptı. Daha önce futbolla gündeme gelen Şimşek, 'Artık sakatlanma riski az olan sporlar yapacağım' dedi. Şimşek, 'Tenis  oynamak mı Maliye'yi yönetmek mi?' sorusuna 'Maliye'yi yönetmek çok daha zor' yanıtını verdi. Şimşek, 'Tenis maçını kazandınız, evde durum nasıl?' sorusunu da 'Evde maç yok. Evde durum 0-0' diye yanıtladı.
 MAÇ SONUCU: 7-6
 MİLLETVEKİLLERİ, ilk akşam halı sahada futbol oynadı. Çekişmeli geçen maçı, Fahrettin Poyraz'ın kaptanlığını yaptığı milletvekillerinden oluşan takım 7-6 kazandı. Hakan Şükür ise sahada yoktu.
 AKŞAMA UZADI
 ERDOĞAN'ın moderatör olduğu bölümde çok sayıda milletvekilinin söz istemesi nedeniyle toplantı uzadı. Başbakan'ın saat 14.30'da kürsüye çıkması bekleniyordu. Bu nedenle kapanış konuşması akşam saatlerine sarktı.