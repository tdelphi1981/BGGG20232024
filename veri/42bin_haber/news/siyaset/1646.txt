Erbakan üzerine tank da yürüse yolundan sapmadı
İslam dünyasının ileri gelen isimlerinin de katıldığı Uluslararası Erbakan Sempozyumunda konuşan SP lideri Kamalak, Merhum Erbakan Hocamız her defasında engellenmiş, yılmamış, üzerine tanklar yürütülmüş ama yoldan sapmamıştır dedi.

ÖLÜMÜNÜN 2. YILDÖNÜMÜNDE ULUSLARARASI SEMPOZYUMLA ANILIYOR 
MERHUM başbakan Necmettin Erbakan, vefatının ikinci yılında ‘Uluslararası Erbakan Sempozyumu’yla anılıyor. Dün başlayan ve bugün de devam edecek olan sempozyuma İslam ülkelerinden çok sayıda tanınmış isim katıldı. Açılış konuşmasını yapan Saadet Partisi Genel Başkanı Mustafa Kamalak, Erbakan’ın her şeyden önce samimi bir mümin ve gerçek bir Müslüman olduğunu söyledi. 
Batı’nın insafına terk edilemez 
“Erbakan her defasında engellenmiş, yılmamış, üzerine tanklar yürütülmüş ama yoldan sapmamıştır” diyen Kamalak şöyle devam etti: ‘’Kurduğu 5 partinin 4’ü hak nizamı savunduğu, hakkı hakim kılmak için çaba sarf ettiği için kapatılmıştır.” Müslümanların kurduğu nizamın, 11 asır insanlığa huzur, barış ve saadet getirdiğini dile getiren Kamalak, “Ancak ne yazık ki son 300 yıl, dünyaya ırkçı emperyalizm hakim olmuştur. İşte bugün bizler İslam aleminin yeniden ayağa kalkması, krizler, buhranlar, terör ve zulümler altında sarsılan, savrulan insanlığın yeniden huzura kavuşması için buradayız. Çünkü insanlık, Batı’nın insafına terk edilemez’’dedi. 
Şimdi sıra kapitalizmde 
Bütün beşeri sistemlerin çökmeye mahkum olduğunu belirten Kamalak, ‘’Faşizm çökmüştür, komünizm çökmüştür, şimdi sıra kapitalizmdedir. Elbette küresel emperyalizmin temsilcisi olan kapitalizm de çökecektir’’ dedi. Müslümanların aynı duygu ve düşünceyi paylaşması gerektiğini söyleyen Kamalak, ‘’Türküyle, Kürdüyle, Arabıyla, Acemiyle, Sünnisiyle, Şiisiyle, aynı karanlık planların hedefleriyiz. Ya bir oluruz ya da mahvoluruz’’ dedi. 
Kardeşiz, bir araya gelmeliyiz 
“Her şeye rağmen ümitvarız” diyen Kamalak şöyle devam etti: “Çölde haritasız, okyanusta pusulasız değiliz. Çözüm de vardır, çare de vardır. Adı ise ‘İttihad-ı İslam’dır. Erbakan Hocamız bütün ömrünü bunun için harcamıştır. Bizler kardeşleriz. Bir araya gelmemiz lazım. Çünkü Rabbimiz birdir, kitabımız birdir, kıblemiz bir. Müslümanların bir araya gelmelerinden başka çare var mı?” Kamalak, en kısa zamanda İslam birliğinin kurulmasını temenni etti. 
DİNİ LİDERLER HOCA İÇİN GELDİ 
SEMYOZYUMA, Tunus’tan Nahda Hareketi Lideri Raşid El Gannuşi, Mısır’dan Müslüman Kardeşler Genel Başkanı Prof. Dr. Muhammed Bedii, Pakistan’dan Cemaat-i İslami Genel Başkanı Seyyid Münevveh Hasan, Malezya’dan İslam Partisi Genel Başkanı Abdulhadi Avang, Kuveyt’ten Uluslararası Öğrenci Birliği Genel Sekreteri Mustafa Tahhan’ın yanı sıra Filistin, Moritanya, Yemen, Irak, Sudan, Ürdün, Tacikistan, Somali, Cezayir ve Lübnan’dan temsilciler katıldı. Cumhurbaşkanı Abdullah Gül, TBMM Başkanı Cemil Çiçek ve Başbakan Recep Tayyip Erdoğan sempozyuma telgraf gönderdi.