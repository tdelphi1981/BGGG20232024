'Senin deden niye kümese girdi?'
CHP Genel Başkan Yardımcısı Haluk Koç, Başbakan Erdoğan’ı 60-70 yıl öncesinin ortak tarihinden husumet çıkarmakla suçlayarak, “Yine Dersim aşkı depreşmiş... Sayın Başbakan, millet bu ülkenin kurtuluşu için çoluğunu, çocuğunu, tarlasını, ekinini, evini, barkını bırakıp canını ortaya koyarak cephelerde mücadele edecek, senin deden ya da baban niye kümese girdi, niye saklandı kardeşim?” dedi.
 Koç, Başbakan Yardımcısı Beşir Atalay’ın terör sorunun çözümü konusunda ana muhalefet partisinin tekliflerini bekledikleri yönündeki açıklamasını ise, “Benliğini, kimliğini bir yerlere teslim etmiş, Oslo’da farklı, Türkiye’de farklı konuşan bir AKP ile bu sorun tek başına çözülemez” dedi.
 CHP Merkez Yönetim Kurulu (MYK) Genel Başkan Kemal Kılıçdaroğlu Başkanlığında genel merkezde toplandı. Koç, toplantı devam ederken yaptığı basın toplantısında gündeme ilişkin değerlendirmelerde bulundu.
 Koç, Başbakan Recep Tayyip Erdoğan’ın idam cezasıyla ilgili açıklamalarına ilişkin “Sürekli saçmalama hakkını kullanan bir Başbakanla karşı karşıyayız” derken, Adalet ve Dışişleri Bakanlarının sürekli olarak Başbakan’ın idam cezasını geri getirme konusunda söylediklerini düzelmeye çalıştıklarını ifade etti. Türkiye’nin 2012 yılında idam cezasını tekrar tartışmasının bir ilkellik ve siyasi çaresizlik olduğunu söyleyen Koç, Başbakan’ın hafifletici neden olarak Norveç’teki katliamın sorumlusu olan Anders Behring Breivik’i örnek göstermesini ise, “Sana ne kardeşim Norveç’in iç hukukundan? Sana ne Norveç’teki psikopat katillerin yargılanmasından, cezalandırılmasından? Türkiye’deki yargıyı halletti Beyefendi, şimdi sıra Norveç’in yargısını düzenlemeye geldi” ifadelerini kullandı.
 Başbakan’ı Türkiye’de yüksek gerilim ve kutuplaştırma politikası yaratmakla suçlayan Koç, “Ama şunu unutmamalı bu politikası Başbakan’ı hayalindeki başkanlığa hiçbir zaman taşımayacak bir yoldur” dedi. Koç, Adalet Bakanı Sadullah Ergin’in idam cezasını siyasi malzeme konusu yapılmaması konusundaki açıklamalarına karşı ise Bakan Ergin’e “Bu konuyu gündeme getiren kim? İç kamuoyuna hamaset dolu bu saçmalıkları pazarlayan kim? Muhalefetin bir kanadıyla ip kapmaca oynayan kim?” sorularını yöneltti.
 -“BAŞBAKAN’IN CHP KORKUSU VAR”-
 Koç, Başbakan Erdoğan’ın CHP Genel Başkanı Kemal Kılıçdaroğlu’na verdiği “patolojik vaka” yanıtını da değerlendirdi. Koç, “Bir hekim olarak, gerçekten Başbakan’ın siyasi davranışları sağlıklı değil, tutarlı değil, çelişkili. Gerçek bir siyasi patolojiyle karşı karşıyayız” dedi. Başbakan’ın CHP korkusu ve tedirginliği olduğunu savunan Koç, “60-70 yıl öncesinden ortak tarihimizden husumet çıkarma gayretini inatla sürdürüyor” diye konuştu. Koç bunu doğal karşıladığını ifade ederken, “Cumhuriyetin kurulmasında da, kurumsallaşmasında da Recep Tayyip Erdoğan düşüncesinde olan o dönemin tüm yerli işbirlikçilerine karşı, bu mücadele gerçekleştirilmişti. CHP’ye kini ve nefreti bundan” dedi.
 -“BAŞBAKAN’IN APO HEYKELİ UMURUNDA DEĞİL, KORKUSU ATATÜRK’TEN”
 Koç, Başbakan’ın heykellerle de arasının iyi olmadığını ifade ettiğini söylerken, “Başbakan, Selahattin Demirtaş’ın ipe sapa gelmez önerisini gerekçe göstererek, yine kafasının ardındakileri kusmaya çalışıyor. ‘Diktatörlerin heykelleri’ yıkılıyor, diyor. ‘Hiç merak etmeyin bunların heykelleri de bu topraklarda kendilerine kaide bile bulamaz’ diyor. Karşı çıkıyor gibi yapıyor, ikiyüzlülük gösteriyor. Çünkü Başbakan heykel denince, gözünü kapatınca Atatürk’ü görüyor. Kafasının arkasında Atatürk var, korkusu Atatürk’ten. Apo heykeli O’nun umurunda falan değil, Selahattin Demirtaş’ın saçmalamaları onun umurunda falan değil. Bilinçaltı Atatürk heykellerine dönük” dedi.
 -DERSİM YANITI-
 Koç, Başbakan’ın yine “Dersim aşkının depreştiğini” belirtirken, “Sayın Başbakan sana Tunceli’den ekmek yok. Başka kapıya” diye konuştu.
 Başbakan’a dedesi üzerinden yüklenen Koç, Başbakan’ın “93 Harbi’nde şehit olduğunu” söylemesine karşın, Milli Savunma Bakanlığı tarafından yayınlanan “Şehitlerimiz” isimli 5 ciltlik kitap dizisinde Başbakan Erdoğan’ın şehit olduğunu söylediği büyük dedesi, Kemal Mutlu’nun adının olmadığını kaydetti. Koç, “Nerede şehit oldu? Bunu belgelesene Sayın Başbakan? Bir başka dedesinin kümeste saklandığını söylemişti. Millet bu ülkenin kurtuluşu için çoluğunu, çocuğunu, tarlasını, ekinini, evini, barkını bırakıp canını ortaya koyarak cephelerde mücadele edecek, senin deden ya da baban niye kümese girdi, niye saklandı kardeşim? Tarihten bahsediyorsun, al sana tarih sorusu” diye konuştu. Koç, bu ruh halindeki bir Başbakan’dan bugün Türkiye’de bütünlük sağlamanın beklenemeyeceğini savundu.
 -“SAVUNMA HAKKININ SİYASALLAŞTIRIMASINI UYGUN GÖRMÜYORUZ”
 Koç, açlık grevleri konusunda ise, insanın kendi yaşamı üzerinden hak talep etmesini doğru bir yaklaşım olarak bulmadıklarını ifade ederken, ancak ortada da devam eden bir süreç olduğunu belirterek, “Başbakanın bu konuda aşağılayıcı, kutuplaştırıcı, küçültücü, incitici üslup kullanması uygun değildir. Bu dil yapıcı, kapsayıcı değildir” dedi. Koç, anadilde savunma hakkına ilişkin tasarıyla ilgili ise, “Savunma hakkının her türlü kısıtlanmasına karşıyız, ancak savunma hakkının hukuk ekseninden koparılıp, siyasi mücadele arenasına taşınması da savunma hakkının bir başka ihlal durumudur. Bu hakkın bu şekilde siyasallaştırılmasını da uygun görmüyoruz” dedi.
 -TERÖR SORUNU: “TEK BAŞINA AKP İLE ÇÖZÜLMEZ”
 Koç, gazetecilerin sorularını da yanıtlarken, Başbakan Yardımcısı Beşir Atalay’ın terör sorunun çözümü konusunda ana muhalefet partisinin tekliflerini beklediklerini ifade etmesine ilişkin, CHP’nin teklifinin çok net ve açık olduğunu söyledi. Koç, “CHP, bir toplumsal uzlaşmadan bahsediyor. Tüm meşru, siyasi aktörlerin, meşru meclis zeminde katılacakları ve bu toplumsal uzlaşmayı oluşturacakları bir zeminde konunun tartışılmasından bahsediyor. Yoksa, benliğini, kimliğini bir yerlere teslim etmiş, Oslo’da farklı, Türkiye’de farklı konuşan bir AKP ile bu sorunun tek başına çözülemez” dedi.
 -SURİYE’DEKİ GAZETECİLER İÇİN ŞİLAD ÖRNEĞİ-
 Koç, CHP milletvekillerinin Suriye tarafından alıkonulan gazeteciler Cüneyt Ünal ve Başar Kadumi için Şam’a giderek girişimde bulunması konusunda ise “Umarım iki arkadaşımız da sağlıklı olarak Türkiye’ye getirilir. Bu konuda bir katkı sağlanacaksa CHP buna hazır” dedi.
 Koç, “Neden CHP’li milletvekilleri getiriyor?” sorusu üzerine de “Kim getirecek? Başbakan İsrailli asker Şilad’ın Filistin’in elinden kurtarılması için elinden geleni yaptığı zaman İsrail’le Başbakan’ın ilişkisini sorgulamayacaksınız, iki tane gariban muhabir arkadaşımızın hayatının söz konusu olduğu yerde, CHP eğer bu sorunu çözebilecek bir adım atıyorsa bu sorgulanacak. Demek ki geçmişe dönüp bakmak lazım. Şilad nasıl getirildi, Filistin’den İsrail’e?” diye konuştu.
 ANKA