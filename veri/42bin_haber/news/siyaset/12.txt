'3 Kasım' ihtimali
AK Parti, eğer Köşk'ün kararı 'iade' yönünde olursa yerel seçimler için üç ihtimalden birini tercih edecek. İhtimallerden biri CHP'nin önerdiği 3 Kasım 201... Bu tarih AK Parti'nin iktidara geldiği 3 Kasım seçimlerinin 11. yıl dönümüne denk geliyor
 Hakkı KURBAN / ANKARA
 AK Parti MYK, referandum ve Suriye krizlerinin gölgesinde toplandı. Başbakan Erdoğan'ın Azerbaycan gezisi öncesinde yapılan toplantıda, Anayasa değişikliği oylamasında yaşanan fire sıkıntısı değerlendirilirken, AK Partili grup yöneticileri neden 367 rakamına ulaşılamadığı yönündeki tespitlerini aktardı. Köşk'ten gelen 'veto' sinyalleri çerçevesinde üç ihtimal göz önüne alınırken,  CHP'nin de sıcak baktığı 3 Kasım tarihi de değerlendirmeye alındı. Gül'ün iadesine göre muhalefetle görüşülecek.
 ÜÇ İHTİMAL DE KONUŞULDU
 Yaklaşık 3.5 saat süren toplantıda, 'referandum'un, zamanı ve getireceği külfet de göz önüne alınarak son ihtimal olarak değerlendirildiği kaydedildi. Gül'ün iadesi halinde ise üç seçenekten biri, muhalefetin de tavrına göre tercih edilecek:
 - MHP ile birlikte 27 Ekim 2013 tarihinde ısrar etmek, 
 - CHP'nin de sıcak baktığı 3 Kasım 2013 veya bir başka tarihi belirlemek 
 - Seçimlerin yine kanuni zamanlaması olan Mart 2014'te yapılmasını sağlamak
 Eğer 3 Kasım tarihinde karar kılınırsa, Türkiye AK Parti'nin tek başına iktidara geldiği 3 Kasım 2002'nin 11 yıl sonrasında bu kez 3 Kasım 2013'te yerel seçimlere gidecek. Ancak bu ihtimal, yapılacak değerlendirmelere göre netleşecek. 
 Toplantıda BDP kongresindeki tablo da değerlendirildi. BDP'nin terör örgütüyle arasındaki irtibatın kongrede bir kez daha görüldüğü vurgusu yapıldı.
 Bu bir yol kazasıdır
 Grup Başkanvekili Nurettin Canikli: Mecliste oylama gizli yapıldı. Orada kimin, ne oy kullandığını tespit etmek imkansız. İki partide toplam 8 fire var. Bu kadar çok kalabalıkta olabilir. Bir zafiyet olarak görmemek, düşünmemek lazım... 
 Grup Başkanvekili Mustafa Elitaş: Oylama gizli yapıldı. O arkadaşlarımızın kim olduğunu bilmek mümkün değil. Arkadaşlar o şekilde takdir etmişler... Hakan Bey'in (Şükür) mazeret dilekçesi de bizde mevcut. 
 Genel Başkan Yardımcısı Ömer Çelik: AK Parti içerisinde bu tip durumlarda kasti davranan kimse olmaz kanaatimce. Bu bir yol kazasıdır. Zaman zaman bu kazalar oluyor. Bu eksiklikler usulünce giderilir.
 Retçiler siyasete veda edebilir
 ANKARA, yerel seçimlerin erkene alınmasına ilişkin anayasa değişikliğinin referandum eşiğine takılmasının şokunu yaşarken oylamada eksik çıkan 7 oyun peşine düşen AK Parti'de retçi vekillere yönelik tepkiler sürüyor. 
 Başbakan Yardımcısı Bülent Arınç, oylamada verilen firelerle ilgili değerlendirmesinde; bir parti genel başkanının sözünün çiğnenemeyeceğini belirtti. Arınç, milletvekillerini 'Bir partinin prestiji var. MHP'de olsa AK Parti'de olsa gücü var. Bir genel başkan 'Bu teklif benimdir' dedikten sonra milletvekili başka düşünce sergilemez. Gösterirse yanlış olur. O kadar büyük bir yanlış olur ki, sonunda siyasi hayata veda etmek zorunda bile kalabilir' diye uyardı.
 İLK KAREDE GÜLEN GÖZLER!
 AK Parti'nin yeni MYK'sından ilk fotoğraf kareleri de çıktı. Karelere, Başbakan Erdoğan ve kurmaylarının 'gülen yüzler'i damga vurdu. Erdoğan'ın sağ tarafında, partinin yeni 2 numarası Mehmet Ali Şahin otururken, solunda da Genel Sekreter Haluk İpek yer aldı. Partinin yeni isimlerinden Numan Kurtulmuş, Yerel Yönetimlerden Sorumlu yeni Genel Başkan Yardımcısı Menderes Türel'in yanındaki koltuğa oturdu. Karşısında da bir başka çiçeği burnunda AK Partili Genel Başkan Yardımcısı Süleyman Soylu'nun bulunması dikkat çekti.