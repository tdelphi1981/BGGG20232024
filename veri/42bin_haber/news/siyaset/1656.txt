Başbakan Erdoğan: Arkadaş sen neyin partisisin?
Başbakan Recep Tayyip Erdoğan MHP'nin tavrıyla ilgili 'Çözüm adına hiçbir şey zaten kendilerinde söz konusu değil. Bol bol hakaret etsin, küfretsin. Bundan öte bir şey yok. Onun tek çözümü bu. CHP randevu ister vermez, AK Parti randevu ister vermez. Arkadaş sen neyin partisisin. Bir araya gelip oturmaktan bu kadar kaçınan bu kadar çekinen bir siyasi parti bu ülkede niye var. Konuşmayacaksak niye var? Üç kez ben randevu istedim vermedi. Bulunmaz Hint kumaşı mısın? Ben milletim adına istiyorum, şahsım adına değil' dedi.
Erdoğan, 'Bizden önce, terörün Türkiye'nin üzerine karabasan gibi çöktüğü 20 yıl boyunca maalesef bu meselenin önüne cesaretle, kararlılıkla en önemlisi de samimiyetle gidilmedi. Hiçbir hükümet risk almak istemedi. Muhalefette olan partiler sorumluluk almak istemedi. Seçim denildi, oy oranları denildi, tahrik denildi ve süreç sadece idare edildi. Anadolu'da, Trakya'da ocaklara ateş düşerken, ateş düştüğü yeri yakarken, maalesef siyaset bu acıları dindirmek için dirayetli, kararlı adımlar atamadı' diye konuştu.

Başbakan Erdoğan, Abdullah Öcalan'ı, 'yalan yanlış haber getirip taşıdıkları için' avukatlarıyla görüştürmediklerini, ancak ailesiyle görüştürdüklerini belirterek, 'Bunların da bize ulusal ve uluslararası çerçevede bir şeyler kazandırdığına da inanıyoruz. Buradan eğer bir çıkış olacaksa, biz bu çıkış yolunu şu anda deniyoruz, deneriz ve bundan da yılmayız ve birilerine rağmen de bunu erteleyemeyiz. Buna rağmen de biz bu adımı attıysak bir çözüm yolu olduğu için' dedi.

MHP'ye eleştiri

Başbakan Recep Tayyip Erdoğan, muhalefet partilerinin çözüm sürecine yönelik politikalarını eleştirerek, 'Şehadet üzerinden, anneler üzerinden siyaset yapılmaz ama muhalefet buna 'hayır' diyor. Biz, 'gelin beraber yapalım' diyoruz, 'hayır'. Siz bir öneride bulunun 'hayır', destek olun 'hayır'. Öyleyse kenarda durun ona da 'hayır'. Peki siz ne istiyorsunuz, siz neyin peşindesiniz. Bir projeyle gelin, sadece 'Meclis'te olur' demekle olmaz, projeniz ne bunu söyleyin' dedi.

MHP'nin tavrına da değinen Erdoğan, 'Çözüm adına hiçbir şey zaten kendilerinde söz konusu değil. Bol bol hakaret etsin, küfretsin. Bundan öte bir şey yok. Onun tek çözümü bu. CHP randevu ister vermez, AK Parti randevu ister vermez. Arkadaş sen neyin partisisin. Bir araya gelip oturmaktan bu kadar kaçınan bu kadar çekinen bir siyasi parti bu ülkede niye var. Konuşmayacaksak niye var? Üç kez ben randevu istedim vermedi. Bulunmaz Hint kumaşı mısın? Ben milletim adına istiyorum, şahsım adına değil' diye konuştu.

 Oy avcıları boşuna çırpınıyorlar

Erdoğan, 'Felaket tellalları, savaş baronları, karamsarlar, kötümserler, oy avcıları boşuna çırpınıyorlar. Ne yaparlarsa yapsınlar, bu ülkenin, bu milletin kutlu yürüyüşünü engelleyemeyecekler. Biz Allah'ın izniyle, sizinle birlikte inşallah bu sorunu çözecek, Türkiye'nin ayağındaki bu prangayı söküp atacak, geleceğe çok daha farklı şekilde yürümeye devam edeceğiz. Annelerin ağladığı bir ülke hiçbir şekilde bayındır bir ülke olmaz, olamaz. Annelerin ağıdını durduracak, Allah'ın izniyle o annelerin hayır dualarıyla inşallah 2023'e çok farklı şekilde gireceğiz' dedi.