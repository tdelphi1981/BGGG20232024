Başkanlık sisteminde BDP sürprizi
TBMM Anayasa Uzlaşma Komisyonu'nda yasama bölümü de tamamlandı. Üç partinin parlamenter sistem; Ak Parti'nin Başkanlık Sistemi doğrultusunda öneri sunduğu yürütme bölümünün görüşmelerine geçileceği sırada BDP yürütmedeki önerilerini değiştirme kararı aldı.
BDP de önerilerini başkanlık sistemi doğrultusunda sunarsa anayasada başkanlık sisteminin değişmesi konusunda 330'un üzerinde çoğunluk elde edilmesi mümkün hale gelecek. Bu arada yasama bölümüne ilişkin öneriler yazılırken BDP Türk Silahlı Kuvvetleri yerine Silahlı Kuvvetler yazılmasını istedi. Öneri kabul görmedi. 

KÜRECİK TARTIŞMASI
TBMM Anayasa Uzlaşma Komisyonu'nu Perşembe günü geç saatlere kadar süren toplantısında yasama bölümüne ilişkin öneriler bitirildi. Toplantıda meclis soruşturması, rapor isteme, seçimlerin genel denetimi ve yönetimi maddelerini görüştü. Görüşmeler sırasında patriot füzelerinin Türkiye'ye getirilmesi, İncirlik ve Kürecik'e kurulan radar sistemleri yabancı silahlı kuvvetlerin Türkiye'de bulunmasına ilişkin hükümde tartışma konusu oldu. CHP'li Atilla Kart, "Radar istasyonları bizim illerimize kuruluyor. Biz oralara giremiyoruz. TC egemenliğini zafiyet içinde" dedi. Ak Partili Mehmet Ali Şahin ise, "Önergeye konu yaparsanız gerekli yanıtı alırsınız" dedi ve öneriye karşı çıktı. 

BDP'DEN SÜRPRİZ
BDP ise sürpriz bir çıkış yaparak yürütme bölümüne ilişkin önerisini değiştirme kararı aldı. BDP'nin daha önce parlamenter sisteme göre sunduğu önerisini değiştirip değiştirmeyeceği merak ediliyor. BDP önümüzdeki hafta yapılacak toplantıya yeni önerisiyle gelecek. BDP'nin yeni önerisini başkanlık sistemi yönünde değiştirmesi bekleniyor. Bu durumda Başkanlık Sistemi'ne geçiş için Meclis'te gereken 330 şartı aşılmış olacak. 
TSK YERİNE SK
Meclis soruşturması maddesine, göre, Başbakan ve bakanlar hakkında TBMM üye tamsayısının en az onda birinin vereceği önergeyle soruşturma açılması istenebilecek. Meclis bu istemi en geç bir ay içinde görüşecek ve gizli oyla karara bağlanacak. CHP'nin soruşturmaya itiraza ilişkin önerisine MHP katılırken diğer partiler katılmadı. 
Rapor isteme maddesi anayasa yeni girdi ancak Ak Parti buna karşı çıktı. Buna göre meclis üye sayısının onda biri yada siyasi parti grupları temel hak ve özgürlüklere ilişkin mevzuatın uygulanması ve sonuçları konusunda Bakanlar Kurulu'ndan rapor talep edebilecek. TSK'nın yabancı ülkelere gönderilmesi ya da yabancı silahlı kuvvetlerin Türkiye'de bulunmasına izin verilmesi hallerinde Bakanlar Kurulu silahlı kuvvetlerin durumu hakkında her iki ayda bir Meclis'e rapor sunacak. BDP, bu maddedeki TSK yerine "Silahlı kuvvetler" yazılmasını istedi. 

AK PARTİ NOT DÜŞÜRDÜ
AK Parti hükümet sistemi önerisi Başkanlık sistemi olduğu için sadece bilgi edinme yolu olarak meclis araştırmasını öngörmektedir. Klasik parlamenter sistem önerilerini müzakere etmemektedir. YSK'ya ilişkin madde ise tüm partiler ayrı öneri sunduğu için kırmızı yazıldı.