Bağış: Allah, Kılıçdaroğlu'nu CHP'nin başından eksik etmesin
Avrupa Birliği Bakanı ve Başmüzakereci Egemen Bağış, Muğla'da Cumhuriyet Halk Partisi (CHP) Genel Başkanı Kemal Kılıçdaroğlu'na yüklendi. Bağış, "CHP'liler kendine 'çakma Gandi' dedirten bir genel başkan seçti. Allah başlarından eksik etmesin, biz ondan razıyız, CHP'liler de ondan razı olsun." dedi.
AK Parti Muğla İl Başkanlığı'nda partililerle bir araya gelen Egemen Bağış, 2014 yılında yapılacak yerel seçimlerde Muğla büyükşehir belediyesinin alınması için partililerden söz aldı.

Bağış, "İnşallah önümüzdeki yıl peş peşe 3 seçimle Türkiye'nin kaderi bir daha o karanlık günlere, o kötü zihniyetlerin bulanık suda balık avladıkları döneme dönmemesi için farklı bir sürece giriyoruz. Bence bu seçimler içerisinde en kritik olanı Cumhurbaşkanlığı seçimidir. Çünkü bu millet kendi tarihinde ilk defa en üst düzey liderini kendisi direkt seçecek. Türklerin tarihinde ya savaşlarla zafer kazanmış hakanlar, ya babadan aldıkları payitahtı yöneten sultanlar, ya Meclis'in seçtiği cumhurbaşkanları, maalesef birde darbeyle gelip milletin iradesine rağmen o koltukta oturmaya kalkan çarpık zihniyetli darbeciler oldu. Ama 2014 yılında Muğla büyükşehir belediyesi AK Parti aldıktan hemen sonra bu millet ilk defa kendi Cumhurbaşkanı'nı kendi seçecek." şeklinde konuştu.

Konuşmasının bir bölümünde CHP'ye yüklenen Bağış, "Türkiye'nin ana muhalefet partisinin bir genel başkanları vardı tam dişimize göre Sayın Baykal. 'Bundan iyisini bulamayız' diyorduk ama gitti. 'Ya aklı başında birisi gelir' diye endişe ettik. Ama çok değerli Başbakan Yardımcımız Sayın Bülent Arınç'ın tabiriyle 'Rabbim verdikçe veriyor' daha iyisi geldi. CHP'liler, bu ülkenin tarihinde imreneceği bir Allah'ın kulu yokmuş gibi Hindistan'daki Gandi'ye özenip, kendine çakma Gandi dedirten bir genel başkan seçti. Allah başlarından eksik etmesin, biz ondan razıyız, CHP'lilerde ondan razı olsun." ifadelerini kullandı.