Bahçeli, Müslüm Gürses için taziye mesajı yayınladı
MHP Genel Başkanı Devlet Bahçeli, merhum Müslüm Gürses'in vefatından duyduğu üzüntüyü belirterek, 'Merhum Gürses; gönülleri titreten, gözleri buğulandıran ve en içten duygulara tercüman olan dokunaklı şarkılarıyla, hasret tüten türküleriyle ve sadelikle yoğrulmuş hayatıyla büyük bir beğeni kazanmış ve bu yönleriyle de takdir toplamıştır.' dedi.
MHP Genel Başkanı Devlet Bahçeli, sanatçı merhum Müslüm Gürses için taziye mesajı yayınladı. Bahçeli, mesajında şu görüşlere yer verdi: 'Türk halk ve arabesk müziğinin usta yorumcusu, sesi ve kişiliğiyle çok geniş bir hayran kitlesine ulaşmış değerli sanatçımız Sayın Müslüm Gürses'in zamansız vefatından büyük bir üzüntü duydum. Merhum Gürses; gönülleri titreten, gözleri buğulandıran ve en içten duygulara tercüman olan dokunaklı şarkılarıyla, hasret tüten türküleriyle ve sadelikle yoğrulmuş hayatıyla büyük bir beğeni kazanmış ve bu yönleriyle de takdir toplamıştır. Bu düşüncelerle, Merhum Müslüm Gürses'e Cenab-ı Allah'tan rahmet diliyor; ailesine, sevenlerine, sanat camiasına ve aziz milletimize sabır ve başsağlığı dileklerimi iletiyorum.'