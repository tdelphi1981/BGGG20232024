'Rasmussen sokak kabadayısı'
CHP Milletvekili Düzgün, Patriotlar konusunda açıklama yapan Rasmussen'e cevap verdi.
 CHP Tokat Milletvekili Orhan Düzgün, NATO Genel Sekreteri Anders Fogh Rasmussen’in, “Füze kapasitelerini saldırı amaçlı kullanma gibi aptal fikirleri olanlar Patriotlardan kaygılanabilir" sözlerine ilişkin, “Patriotlarla ilgili endişesi olanları aptallıkla suçlayan sözleri diplomatik nezaketi aşmış sokak kabadayısı görünümüne bürünmüştür” dedi.
 Yazılı bir açıklama yapan CHP Tokat Milletvekili Orhan Düzgün, NATO  Genel Sekreteri Anders Fogh Rasmussen’in Patriotlara ilişkin sözlerini değerlendirerek şöyle dedi:
 “NATO  Genel Sekreteri Anders Fogh Rasmussen’in Patriotlarla ilgili endişesi olanları aptallıkla suçlayan sözleri diplomatik nezaketi aşmış sokak kabadayısı görünümüne bürünmüştür. Türkiye Büyük Millet Meclisinin Milli Savunma Komisyonu üyesi olarak bu sözleri şiddetle kınıyorum ve Türk halkından derhal özür dilemesini bekliyorum. Geçmişte de Peygamberimize hakaret edenleri savunan ve öven bu şahıs AKP’nin dış politikada ki yanlış tavrı nedeniyle bugün iyice haddini aşmış durumdadır. Bilindiği gibi Sayın Başbakan her zaman olduğu gibi bu kişiye başlangıçta esip gürlemiş daha sonra Genel Sekreter seçilmesi için gidip kuzu kuzu oy vermiştir. Hükümetin bu tavırları dış politikada Türkiye’yi şamar oğlanı durumuna düşürmüştür. Asıl aptallar kardeş ve komşu Türk ve Suriye halkının birbiriyle savaştırılabileceği umuduna kapılanlardır. Rasmussen bilmeli ki Türkiye AKP hükümetinden ibaret değildir özür dilemediği takdirde bu ülkedeki onurlu insanlardan gereken cevabı alacaktır.”
 ANKA
  