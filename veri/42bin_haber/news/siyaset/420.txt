Vural: Asgari ücretin endeksi artık günde 1 simittir
MHP Grup Başkanvekili Oktay Vural, asgari ücrete yapılan zammın açlık sınırındaki artışın altında kaldığını belirterek, "Asgari ücretin endeksi artık günde 1 simittir" dedi 
 Oktay Vural, Meclis’te dün düzenlediği basın toplantısında, asgari ücrete yapılan zammı eleştirdi. 
 "Hükümet, 2013’e girerken vatandaşa güzel bir hediye sundu" diyen Vural, beraberindeki hediye paketini açtı ve içinden çıkan simidi gazetecilere gösterdi. Yeni asgari ücreti Çalışma ve Sosyal Güvenlik Bakanı Faruk Çelik’in açıkladığını anımsatan Vural, "Aslında böyle güzel bir sürprizi Başbakan’ın açıklaması lazım. Her güzel şeyi Başbakan açıklardı ama bu, Başbakan’a nasip olmadı" dedi. 
 Asgari ücretin 774 liraya yükseltildiğini anlatan Vural, yıllık artış miktarının yüzde 8.5 olarak açıklandığını kaydetti. Vural, asgari ücretin yıllık ortalama artış miktarının yüzde 6 olduğunu savundu. 
 Açlık sınırının son bir yılda 45 lira arttığını, asgari ücrete 33 lira zam yapıldığını dile getiren Vural, "Açlık sınırındaki artış kadar bile vermediler, dalga geçiyorlar. Asgari Ücret Tespit Komisyonu toplanıyor. Toplanmaya ne gerek var? ’Asgari ücretliye günde bir simit parası kadar zam yapacağız’ diyin, gitsin. Asgari ücretin endeksi artık günde 1 simittir" diye konuştu. 
 Oktay Vural, asgari ücret miktarının insan onuruna yakışmayacak düzeyde olduğunu vurgulayarak, "Parlak kağıdın içine koydukları asgari simidi allayıp, pullayıp pazarlıyor. Zarfa değil mazrufa bak. Mazrufta bu var. İşte simit" dedi. 
 İsim vermeden KADEP Genel Başkanı Şerafettin Elçi’nin cenazesine de değinen Vural, "Türkiye Cumhuriyeti’nin her yerinde bu vatanın tek bayrağı vardır, o da ay yıldızdır. Hangi etnik kimlikten olursa olsun yabancı ülke bayraklarının Türkiye Cumhuriyeti’nde dalgalanma hakkı yoktur" diye konuştu. 
 Üniversitelerde PKK ve KCK’nın gençlik yapılanmasının baskı uyguladığını ve çatışma ortamı oluşturduğunu da ifade eden Vural, olayları sadece ODTÜ ekseninde değerlendirilmemesi gerektiğini söyledi. Başbakan Erdoğan’ın ODTÜ Rektörü ile görüşmesinin yeterli olmadığını, Rektörler Kurulu’nun toplanması gerektiğini dile getiren Erdoğan, "Yapacakları açıklamalar, hükümetin 10 yıllık icraatlarını methiye değil, yetiştirdikleri gençlerin geleceği ve huzuruna yönelik olmalıdır. Heba edilecek gençliğimiz yoktur" dedi. 
 Bir soru üzerine, MHP’de "böcek" diye tabir edilen dinleme cihazı taraması yapmadıklarını kaydeden Vural, "Koyan daha iyi bilir. Bunu en iyi bilen iktidardır. Koydukları yeri biliyorsa gelsin alsınlar" diye konuştu. 
 Derin devletin kamu görevlilerinin yasa dışı işlere bulaşması olduğunu ifade eden Vural, derin devletin iktidar tarafından korunduğu ve kollandığı için bitmediğini iddia etti.