Filoda elektrik şoku
Mayın Avlama Filosunun ana üssü Erdek Limanında elektrik bağlantısı kurulmayınca, demirli gemiler enerjilerini kendileri üretmek zorunda kaldı. Gemiler 42.5 milyon liralık mazot yaktı. Elektrik şebekesi olsaydı en fazla 4 milyon fatura gelecekti.

ŞEHİR ELEKTRİĞİ BAĞLANTISI YAPILMADIĞI İÇİN 42.5 MİLYONLUK MAZOT İSRAF EDİLDİ
ERDEK askeri limanında demirleyen savaş gemilerinin elektrik ihtiyacı için 250 bin liralık tesisat döşenmeyince, gemilerin ihtiyacı makineleri çalıştırılarak karşılandı. Bu nedenle esktradan 42.5 milyon liralık mazot yakmasına neden oldu. Ayrıca park halinde bile çalıştırılan makineler bitme noktasına geldi. Bunlara ek olarak da tonlarca mazotu korumak için de mazot nöbeti kondu ve bir birlik görevlendirildi. İsraf edilen 42.5 milyon lirayla üç mayın avlama gemisi alınabileceği belirtiliyor. Durum halen düzeltilmiş değil.
Tanesi 120 milyon euro
Görev alanı içinde dünyanın en iyilerinden olan Aydın Sınıfı Mayın Avlama Gemileri, Deniz Kuvvetleri Komutanlığı envanterine 2005 yılından itibaren girmeye başladı. 2005de TCG ALANYAnın Almanyadan Türkiyeye gelmesinin ardından peyderpey TCG AMASRA, TCG AYVALIK, TCG AKÇAKOCA, TCG ANAMUR ve son olarak 2009 yılında TCG AKÇAY filoya katıldı. Projede her bir gemi 120 milyon Euroya mal edildi. Filonun ana üssü olarak Erdek Askeri Limanı belirlendi. Milyonlarca euroluk yatırım yapılan gemilerin görev olmadığında demirlediği Erdek Askeri Limanına, gemilerin elektrik ihtiyaçlarını karşılayacak düzenek kurulmadı. Mayın gemileri, mecburen ihtiyaçlarını makinelerini çalıştırarak karşılamak durumunda kaldı. 2005den beri envantere katılan Aydın sınıfı mayın avlama gemilerinin tamamı bu durumla karşı karşıya kaldı. Limanda bile yardımcı makinelerin çalıştırılmak durumunda kalınması filodaki gemilerin ömürlerini kısaltmanın yanı sıra yüksek yakıt masraflarını beraberinde getirdi. Şuana kadar üç askeri gemi alınacak kadar paranın bu yolla israf edildiği hesaplandı.
ENGİN SINIFI 3 GEMİ ALINIRDI
Gemilerin liman konumundayken kullandıkları motorinin faturası 42.5 milyon TL oldu. Buna karşılık limana 250 bin TLye kurulabilen iki elektrik dağıtıcısı yapıldığında elektrik tüketim bedeliyle birlikte sadece 4 milyon 41 bin 700 TLlik bir faturanın söz konusu olduğu, 38 milyon TLlik bir israfın bulunduğu hesaplandı. Bu miktarla da üç Engin sınıfı mayın avlama gemisinin alınabileceği kaydediliyor.
Gözde filo çürüyor
İsraf bununla da sınırlı değil. Limandan elektrik alamayan Aydın sınıfı gemiler, sürekli makinelerini çalıştırdıkları için de hızla yıpranıyor. Sırf kendi elektriğini üretebilmek için bir makine haftada ortalama 150 saat çalışıyor. Yardımcı makinelerin bakım zamanları çok daha önce geliyor. Gemiler sürekli arıza raporu gönderiyor. Deniz Kuvvetlerindeki yazışmalara bakıldığında Erdek Limanına yanaşan gemilerin seyir halinde harcadıklarının yarısı kadar, kimilerinin ise seyrüseferde kullandığı yakıttan çok daha fazla yakıtı liman durumundayken harcadığı belgeleniyor.
GÜVENLİK AÇIĞI OLUŞTURUYOR
Sürekli dizel tüketilmesi nedeniyle oluşan güvenlik açıkları, TCG AMASRA Vagon Dizel nöbetçi gemisi komutanı Deniz Binbaşı Mehmet Cenk imzalı iki sayfalık değerlendirme mesajında açıkça görülüyor. Belgede, Erdek Ana Üssünün nasıl bir tehlike altında olduğunu gözler önüne seriyor.
Kaçak var, alarm yok
Haziran 2011 tarihli mesaj talimatında; yağ kaçağı olduğu, dizele ait egzost devreleri üzerinde izolasyon bulunmadığı, yağ kaçağının fan tarafından ortama dağıtılması nedeniyle kabin içi yangına neden olabileceği, voltaj bağlantı pabuçlarının açıkta olduğu ve bu durumun her türlü elektrik çarpması kazasına sebebiyet verebileceği, bağlantı kabloları izolasyonlarının deforme durumda olduğu, dizelin acil durum kapatma butonunun kabin dışında olması gerekirken içinde bulunduğu, sesli alarmın çalışmadığı ve dışarıdaki personel tarafından duyulamadığı gibi nedenler sıralanarak bu sorunlar giderilene kadar jeneratörün çalıştırılmasının emniyetsiz olacağı uyarısında bulunuluyor.
SEYYAR JENERATÖRE DAHA ÇOK PARA HARCANDI
TRAFO kurulmaması nedeniyle 750 milyon Euro harcanarak alınan altı geminin makine ömürlerini yarı yarıya azaltırken, limana kurulan ve sadece iki gemiye yetebilen seyyar jeneratöre ise son 7 yılda, trafo kuracak kadar para harcandığı belirtiliyor. İki jeneratörün yılda harcadığı toplam mazot miktarı ise bin 584 tona kadar çıkarak 6 geminin 400 tonluk yıllık mazot tüketimini geride bırakıyor. Jeneratör başında nöbet tutması için resmi yazıyla birlik görevlendirildiği görülüyor.
AMİRALLER İLGİLENMEDİ, GENELKURMAYA İLETİLDİ
2005ten beri çözülmeyen ve milyonlarca liraya malolan skandalla nedeniyle TCG ALANYA, TCG AMASRA, TCG AYVALIK,  TCG AKÇAKOCA, TCG ANAMUR, TCG AKÇAYın yıpranan makineleri hakkında arıza raporlarından oluşan kalın bir klasör hazırlandığı öğrenildi. Sorunla ilgili geçmişte bölgeden sorumlu Tümamiral Özer Karabulut, Koramiral Mehmet Otuzbiroğlu, Tümamiral Ramazan Cem Gürdeniz, Tümamiral Yalçın Kavukçuoğlu, Tümamiral Ercüment Tatlıoğlu, Tuğamiral Macit Arslan ve son olarak Koramiral Atilla Kezeke bilgi verildiği ancak 2005ten bugüne kadar görev yapan bu komutanların bilgilendirilmesine rağmen sorunun çözülmediği belirtildi. Bunun üzerine Erdek Deniz Üs Komutanlığının çeşitli birimlerinde bulunan belgelerden oluşturulan klasörün, rapor haline getirilerek Genelkurmaya sunulduğu öğrenildi.