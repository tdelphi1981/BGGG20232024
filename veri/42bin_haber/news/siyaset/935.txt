Muharrem İnce: Her koşulda CHPliyim
CHP Grup Başkanvekili Muharrem İnce, İşçi Partisi'ne geçeceği iddiaları ile ilgili, "Muharrem İnce, CHP'nin neferidir. Her koşulda CHP'lidir." dedi.
CHP Grup Başkanvekili Muharrem İnce, yaptığı yazılı açıklamada "Bazı gazetelerde CHP hakkında hiçbir gerçekliği olmayan haberler yer almakta. Benim de adımın geçtiği bu sözde haberlere göre CHP'nin içinde "Ulusalcılar" diye bir grup varmış, bunlar CHP'den ayrılıp İşçi Partisi'ne geçecekmiş! Birincisi CHP'de ulusalcı denilen bir grup yoktur. Çünkü CHP zaten ulusalcı bir partidir. İkincisi Muharrem İnce, CHP'nin neferidir. Her koşulda CHP'lidir." diye konuştu. Siyaseti ikbal için yapmadığını kaydeden İnce, "CHP Milletvekilliği'ni partiyle yapılmış bir sözleşme olarak görmez. Kendisini partinin misafiri değil sahibi olarak görür. Bunu anlamamış, görmemiş, duymamış olanlara ve fantastik meraklarını, zihin egzersizlerini haber yapma becerisi gösterenlere de bir kere daha söylemiş olalım." şeklinde konuştu.