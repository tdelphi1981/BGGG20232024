Soylu: Bambaşka bir Türkiye'deyiz
AK Parti Genel Başkan Yardımcısı Süleyman Soylu, '21. yüzyıldayız ve dünyayla rekabet etme kabiliyeti olan bir ülkeyiz. Bambaşka bir Türkiye'deyiz' dedi.
Soylu, trafik kazasında hayatını kaybeden eski ÇAYKUR Genel Müdürü ve Çaykur Rizespor Kulübü Başkanı Tuncer Ergüven'in Fındıklı ilçesinde düzenlenen cenaze törenine katıldıktan sonra çay bahçesinde vatandaşlarla sohbet etti.

Daha sonra partisinin İlçe Danışma Meclisi toplantısına katılan Soylu, içinde bulundukları yılların önemini kelimelerle ifade edemeyeceğini belirtti.

Siyasetin zor bir iş olduğunu ifade eden Soylu, 'Zorluğu, esas itibariyle insanın zor olmasıdır. İnsan her gün, sonraki günün çok daha iyi olmasını arzu eden bir varlıktır. Siyaset zordur, çünkü siyaset insanlara hizmet edebilmek için vardır' diye konuştu.

'İyi siyaset ve hizmet yapıyorsanız 10 yıllar sonra da en iyi şekilde anılırsınız' diyen Soylu, sözlerini şöyle sürdürdü:

'Adnan Menderes'in idam edildiği yıllarda davullar, zurnalar çalındı. Dikkat edin, bu ülkede 1980 darbesinin sonuna kadar 27 Mayıs bir şekilde bayram olarak kutlandı. Bugün insanlar onları daha iyi anlıyor. Rahmetli Özal'ı da bugün çok iyi anlıyoruz. Siyasetle bu ülkede hizmet yapabilme kabiliyetini elde edebilen insanlar, o gün bir haksızlığa uğradığında, millet onu yıllar sonra daha iyi anlıyor.'

Soylu, AK Parti'nin 10 yıllık süreçte önemli başarılara imza attığını kaydederek, şunları söyledi:

'Bu seviyeye gelmede benim katkım olmadı. 'Okyanusta bir damla gibi katkımız olabilir mi' diye bu süreç içindeyiz. AK Parti'ye girdiğim günden beri sırtımın terinin kurumaması için çaba gösteriyorum. 21. yüzyıldayız ve dünyayla rekabet etme kabiliyeti olan bir ülkeyiz. Bambaşka bir Türkiye'deyiz. 21. yüzyılın başından itibaren Türkiye batı ile hem iktisadi hem sosyal açından arasını açan değil, batı ile arasını kapatan bir süreç izlemektedir. Ekonomik, sosyal ve siyasi olarak da bir süreç izlemektedir.'