TSK'dan Patriot açıklaması
TSK: Patriot'lar Suriye'den gelecek tehditlere karşı savunma amaçlıdır 
 Genelkurmay Başkanlığı, Türkiye’nin NATO’dan istediği Patriot füzelerinin sadece Suriye’den kaynaklanabilecek olası hava ve füze tehditlerine karşı tamamen savunma amaçlı bir önlem olduğunu, ’Uçuşa Yasak Bölge’ uygulaması veya ’Taarruzi bir harekat ’ için kullanılmasının söz konusu olmadığını açıkladı.
 
 Genelkurmay Başkanlığı tarafından yapılan açıklamada, Türkiye’nin hava savunma sisteminin NATO tarafından desteklenmesi amacıyla iletilen Patriot isteğinin ardından bu sistemin konuşlanabileceği mevzinin keşiflerine yarın başlanacağı belirtildi. Genelkurmay Başkanlığı’nın açıklamasında şöyle denildi:
 
 "Hava savunma sistemimizin NATO tarafından desteklenmesi maksadıyla, ülke olarak yapılan resmi talebimizin, NATO müttefiklerimiz tarafından olumlu karşılanması sonucunda, 27 Kasım 2012 tarihinde, Türk ve NATO müttefiklerinden oluşturulacak heyetle Patriot Hava ve Füze Savunma Sistemlerinin konuşlandırılabileceği mevzi keşiflerine başlanacaktır. Hava ve Füze Savunma Sistemlerinin konuşlandırılması sadece Suriye’den kaynaklanabilecek olası hava ve füze tehditlerine karşı, tamamen savunma amaçlı bir tedbir olup ’Uçuşa Yasak Bölge’ uygulaması veya taarruzi bir harekât için kullanılması söz konusu değildir. Bahse konu sistemlerle birlikte ülkemize gelecek yabancı askerlerin, NATO SOFA antlaşmasına uygun olarak hazırlanacak bir mutabakat muhtırası (MOU) kapsamında, NATO Daimi Hava Savunma Planına uygun olarak görevlendirilmeleri sağlanacaktır. İntikal ettirilecek Hava ve Füze Savunma Sistemlerinin konuşlandırılacağı bölgeler, sistemlerin miktarı, ülkemize gelecek yabancı personel sayısı ve konuşlanma süresi, icra edilecek olan mevzi keşif faaliyetleri sonucunda belirlenecektir. İntikal ettirilecek Hava ve Füze Savunma Sistemlerinin Türk Hava Savunma Sistemleriyle entegre edilmesi, komuta kontrolü ve angajman kurallarına ilişkin çalışmalar NATO çerçevesinde sürdürülmektedir."
 
 DHA