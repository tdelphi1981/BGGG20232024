Jirnovski CHP'den analiz istedi
Aşırı sağcı Liberal Demokrat Parti (LDPR) Başkanı Vladimir Jirinovski, Türkiye'nin Cumhuriyet Halk Partisi (CHP) İstanbul İl Teşkilatı Dış İlişkilerden Sorumlu İl Başkan Yardımcısı Güven Karataş'ı kabul etti.
Rusya'nın dış politika yaklaşımlarını aktaran Jirinovski, CHP temsilcisinden Türkiye'deki gelişmeler konusunda bilgi paylaşımında bulunmasını talep etti.

LDPR olarak Suriye lideri Beşşar Esed rejimini desteklediklerini kaydeden Jirinovski, "Suriye bugün en hassas sorun ve biz hiçbir silahlı müdahalenin yapılmaması gerektiğine inanıyoruz. Türkiye için burada 2 tehlike söz konusu: Öncelikle Suriye Türkiye ile komşu ve sınırın yanında artık NATO sistemleri kurulmakta. Batı'nın amacı Suriye'de rejimi devirerek, onu Lübnan ve Mısır'ın gününe çevirmek. Daha sonraki hedef ise İran. İsrail de İran'ın nükleer silahlarıyla mücadele edeceğini açıkladı. İran'ın sanayi tesislerini vurabilir. Bu Türkiye'yi de etkileyebilir." dedi. Jirnovski, Rus ordusunun bulunduğu Ermenistan'la İran'ın sınır komşusu olduğunu hatırlattı.

Jirnovski ile aynı görüşü paylaştığını ifade eden Karataş, Batılı ülkelerin Suriye'de iç savaşı körüklediğini, şu anda da iktidarın yardımı ile bölgede muhalif güçlerin Türkiye'den destek aldıklarını öne sürdü. Karataş, "Kaddafi rejimiyle savaşan birçok Libyalı isyancı Ankara ve İstanbul'da tedavi oldu. Biliyoruz ki şimdi bu insanlar Esed'e saldırıyor. Ayrıca Türkiye Suriye sınırında mülteciler için kamp kurdu. CHP milletvekillerinin oraya girmesine izin vermiyorlar. Orada Suriyeli militanlara savaş eğitimi verildiğini biliyoruz." iddiasında bulundu.

Türkiye'nin İslamlaştırılması sorunu olduğunu öne süren Jirinovski, Mısır'da radikal unsurların etkinliğinin artması gibi bir durumun Türkiye'de yaşanmasından endişe duyduğunu söyledi. LDPR Başkanı, Karataş'a şunu önerdi: "Burada sizden taleplerimiz olacak. Kendileri hakkında fikir sahibi olmamız için Müslüman toplulukların çeşitli yapılanmaları ile ilgili bilgiler verirseniz, memnun oluruz. Biz burada kuzeydeyiz ve Hristiyanlar olarak buradaki durumu bilemeyebiliriz. Ama, kim ne için mücadele ediyor, orada hangi tarikat ve akımlar var, bunları öğrenmeliyiz." diye konuştu.

Rusya ve Türkiye arasındaki dostluğun çeşitli alanlarda güçlendirilmesini de isteyen Jirinovski, "İtalya'da okullarda İngilizce veya Fransızca yerine artık Rus dili öğretilmeye başlandı. Belki Türkiye'de de bu yapılması lazım. Rus dili artık Antalya ve diğer turist bölgelerindeki kurslarda öğreniliyor. Ama okul programlarında henüz yok." dedi.

İki parti arasında anlaşmalar yapmaya ve karşılıklı ziyaretlere hazır olduklarını ifade eden Jirnovski, "Türkiye ile en sıkı ilişkiler ve en geniş işbirliğinin kurulmasına hazırız. Size önerilerimizi iletir, sizden analitik bilgiler alırız. Türkiye'nin dış veya iç politikasındaki değişiklikleri sizler daha kolay fark edersiniz." diye konuştu.