Bozdağ'dan Süheyl Batum'a yanıt
Başbakan Yardımcısı Bekir Bozdağ, CHP Eskişehir Milletvekili Süheyl Batum'un Başbakan Recep Tayyip Erdoğan'ı eski Mısır Cumhurbaşkanı Hüsnü Mübarek'e benzetmesiyle ilgili olarak, 'Kendilerini tarif ediyorlar. Yani CHP'nin anlayışını tarif ediyorlar. Türkiye'de milleti yok sayan yönetimi bir CHP iktidarlarında gördük' dedi.
Bozdağ, AA muhabirine yaptığı açıklamada, CHP Eskişehir Milletvekili Süheyl Batum'un anayasa hukuk profesörü olduğunu, öz geçmişinde bu şekilde yazdığını, ancak ortaya koyduğu fikirlere, yaklaşımlara bakıldığında anayasa, hukuk ve insan hakları ile yakışır bir yaklaşım sergilemediğini savundu.

Batum'un bugüne kadar anayasa çalışmalarıyla, insan hakları konusunda yaptığı çalışmalarla, demokrasi konusunda yaptığı çalışmalarla gündeme geldiğini hiç duymadığını kaydeden Bozdağ, 'Hatırlarsanız, daha önce TSK'ya hakaret eden bir yaklaşım ortaya koymuş ve 'kağıttan kaplan' olarak nitelendirmiş, darbe yapmadığı için TSK'ya hakaret etmişti. Yani bir anayasa hukuk profesörü, silahlı kuvvetleri darbe yapmadığı için küçülten, hakaret eden bir yaklaşım ortaya koyabilir mi? Onun için rütbesiz darbecilerden bir tanesi, ya da şöyle söyleyeyim, rütbesiz darbe sevenlerden birisidir. Demokrasi hukuk devleti, insan hakları konusunda maalesef sabıkaları çok olan birisidir' diye konuştu. 

Irkçı yaklaşım karşısında en önce dikilmesi gereken kişilerin anayasa hukukçuları olması gerektiğini, onların ırkçılığın ne olduğunu en iyi bilecek insanlar olduğunu dile getiren Bozdağ, ancak Batum'un ileri bir ırkçı yaklaşım ortaya koyduğunu ileri sürdü.

Batum'un bu yaklaşımları ile adının önündeki unvanı hak etmeden aldığını gösterdiğini iddia eden Bozdağ, 'Hangi torpille profesör oldu bilemiyorum, ama gerçek profesörler onun yaptıklarını yapmazlar, onun söylediklerini söylemezler. Demokrasiye, hukuka her zaman sahip çıkarlar, insanların eşitliğine her zaman sahip çıkarlar. Batum'u ben anayasa hukukçusu olarak görmediğimi Isparta'dan bir kez ifade ederim. Marjinal ırkçı yaklaşımların sahibi. Gündeme gelmek için 'her yol mubah' diyen bir anlayışa sahip. Nasıl profesör olmuş hala anlayamadım' diye konuştu.

Başbakan Yardımcısı Bozdağ, Batum'un 'diktatörlük' benzetmesiyle ilgili olarak, 'Kendilerini tarif ediyorlar. Yani CHP'nin anlayışını tarif ediyorlar. Türkiye'de milleti yok sayan yönetimi bir CHP iktidarlarında gördük' dedi.

AK Parti'nin milletten bu kadar destek almasının nedeninin millet ile beraber olması olduğuna işaret eden Bozdağ, 3 milletvekili seçiminde AK Parti'nin oylarını artırarak iktidarda kaldığını hatırlattı. Diktatörlük yapan bir partiye vatandaşın her seçimde oyunu artırarak destek olamayacağını dile getiren Bozdağ, AK Parti'nin 'Evet' dediğine vatandaşın da 'Evet' dediğini, diktatörlük olsa böyle bir sonucun çıkmayacağını kaydetti.

Millete en yakın iktidarın AK Parti iktidarı olduğunu söyleyen Bozdağ, milleti ile en kolay ilişki kuran, milletin gönlünde taht kuran tek liderin de Recep Tayyip Erdoğan olduğunu belirtti. Batum'un iftira attığını ileri süren Bozdağ, sözlerine şöyle sürdürdü:

'Milletine sevdalı, milletin de kendisine sevdiğini bir insana bu lafı söylemek en büyük iftiradır. Batum, bu iftiraları alışkanlık haline getirmiştir. Milletimiz, kimin müfteri olduğunu, kimin halk dostu, kimin halk düşmanı olduğunu, kimin milletin yanında kimin de milletin karşında olduğunu gayet iyi bilir. Askere, 'darbe yapmadılar' diye kağıttan kaplan hakaretinde bulunanlar, kendisini milletin yanında konuşlandırdıklarında millet asla inanmaz. Irkçılığa prim verenler, primden öte destek olanlara millet asla inanmaz. Onun için boş yere gürültü yapıyorlar. Benim bildiğim profesörler boş yere gürültü yapmaz, onun için Batum, bir iki gürültü çıkarmaya müsait bir profesör.'