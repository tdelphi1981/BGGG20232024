Günlük 10 lira harcaması var
PKK elebaşı Abdullah Öcalan İmralı Adasında 15nci yılına girdi. Öcalanın cezaevindeki aylık şahsi harcamasının 300 TL olduğu avukatı tarafından açıklandı.

Kendisini muayene eden doktorların öz geçmişleri MİT tarafından özel olarak araştırılan Öcalan’ın 14 yılda 2 bin 300’e yakın dergi ve kitap okuduğu da bildirildi. Öcalan ve 5 mahkum avlu dahil 11.81 metrekarelik koğuşlarda tek kalıyor. Cezaevinde 1 müdür ve 3 yardımcısı ile toplam 34 infaz koruma memuru dönüşümlü görev yapıyor. Cezaevinin dış güvenliği ise toplam 700 jandarma komandodan sorumlu. Sivil gemilerin adaya 3 milden fazla yaklaşmasına izin verilmezken, ada üzerinden sivil helikopter de geçemiyor. 
Nefes almada güçlük çekiyor 
Sabah 6.00’da kalkıp, 22.00’de yatan Öcalan’ın sağlığına dikkat ettiği, beyazlaşan sakalını uzatarak ‘Stalin tipi’ pos bıyık bıraktığı, doktorlara nefes almakta zorlanma ve uyuyamamasından yakındığı belirtildi. MİT görevlileriyle gizlilik nedeniyle kullanılmayan üç koğuşun ortak avlusunda görüştükleri iddia ediliyor. 
BDP’de isimler belirlendi 
Bu arada İmralı’ya gidecek heyette yer almasını istediği isimleri belirleyen BDP, Adalet Bakanlığı’ndan gelecek habere kilitlendi. BDP dün Bakanlıktan çıkacak izin haberi için bekledi. İmralı’ya hafta sonu gidilebileceği ihtimaline karşın Bakanlığa isimleri bildirilen Selahattin Demirtaş, Pervin Buldan, İdris Baluken ile Ahmet Türk için hafta sonuna program konmadı.