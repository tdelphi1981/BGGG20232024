Üniversiteye mi, düşman ülkesine mi gidiyorsunuz?
'Hangi ülkede 2 bin 500, 3 bin 500 polisle, zırhlı araçlarla üniversiteye girerseniz olay olur' diyen CHP lideri ODTÜ'lü gençlere destek çıktı. Başbakan'ın dinlenmesini 'vahim bir olay' olarak değerlendiren Kılıçdaroğlu 'Bir yıldır aydınlanmamışsa bu da başka bir Uludere'dir' yorumunu yaptı
 ÇİĞDEM TOKER / ANKARA
 CHP Genel Başkanı Kemal Kılıçdaroğlu, Başbakan Erdoğan'a ODTÜ olayları, dinleme iddiası ve Uludere üzerinden yüklendi. Kılıçdaroğlu, 'Biz AKP'yle değil, tek parti devletiyle mücadele ediyoruz. Valisinden rektörüne AKP'yle bütünleşmiş bir devlet var' dedi.
 CHP lideri, medya kuruluşlarının Ankara temsilcileriyle Ankara'da kahvaltılı yılsonu toplantısında buluştu. Zaman kısıtlaması olmayan toplantının akışı KADEP Genel Başkanı Şerafettin Elçi için TBMM'de yapılacak tören nedeniyle değişti. Kılıçdaroğlu, törene katılacağını, bu nedenle sinevizyondan hemen sonra sorularıı alacağını söyledi.  Vurgulu bir jenerik eşliğinde yansıtılan sinevizyonda, polis şiddetinden basın özgürlüğüne, Uludere'den kayıp çocuklara, atanamadığı için intihar eden öğretmenlerden kentsel dönüşüme, HES'lere uzanan geniş yelpazede görüntüler özenle seçilmişti...
 İlk soru, ODTÜ konusunda geldi. Ardından 'böcek' sorusunu yönelttim. İşte CHP liderinin sorulara verdiği yanıt ve yaptığı değerlendirmeler: 
 
 - NEREYE GİRİYORSUNUZ?: Bir ülkenin başbakanı bir üniversiteye 2 bin 500, 3 bin 500 polisle, panzerlerle girecek ve orada olay olmayacak öyle mi? Dünyanın her yerinde haksızlığa ilk tepkiyi gençler verir. Çünkü çıkar beklentileri yoktur. Siz bir düşman ülkesine mi giriyorsunuz, bir üniversiteye giriyorsunuz. Üniversitede farklı görüşler elbette olur. Bunları bastırmak için şiddet kullanıyorsanız doğru değil. Şiddeti hiç kimse benimsemiyor. Ama ODTÜ'de yaşanan olayları sadece Başbakan'ın gözüyle ve söylemiyle görmelerini de doğru bulmuyoruz. Onlar üniversitelerin görüşü değil, AKP'nin atadığı rektörlerin kendi görüşüdür.
 
 - İFADE ÖZGÜRLÜĞÜ İNCİTİCİ OLABİLİR: AİHM'in ifade özgürlüğü ile ilgili kararından bir cümle: Sadece olumlu karşılanan zararsız ya da kayıtsız kalınan değil, aynı zamanda yetkilileri ve toplumu incitici ya da rahatsız edici düşünceleri de kapsar' diyor. İfade özgürlüğünü sadece yazı olarak düşünmemek lazım. Öğrenciler slogan atıyor. Polis gaz bombası atıyor.  O rektörler yayınladıkları bildiride  polisin şiddetinden söz ediyor mu? Hayır. Bunlara hangi çağdaş ülkede rektör denir?
 
 - ETME BULMA DÜNYASI: Yasadışı dinlemeyi yasal hale getiren uygulamalar var. Eğer siz bazı gazetecileri dinlemek için sahte isimlerle yargıdan karar çıkarıyorsanız bu da daha vahim bir suçtur. Bu olaya dinlemeden şikayet eden Başbakan buna ne tür bir tepki vermişti? Yargıcı kandıran kamu görevlileriyle ilgili bugüne kadar AKP Hükümeti ne yaptı? Yasa dışı dinlemeler bir ülkenin Başbakan'ını dinleme noktasına gelmişse vahimdir. Muhalefete dokununca bundan faydalan, iktidara dokununca tepki ver olmaz.  Etme bulma dünyası. Gelir başbakanı da bulur. Demokrasiler çifte standart kaldırmaz.
 
 - HANGİ DERİN DEVLET DİNLEDİ: Başbakan dinlemeleri derin devlete bağladı. Önce Başbakan'ın derin devlet konusundaki düşüncesini netleştirmesi gerekiyor. Ama siz devletin gücünü kullanarak yasadışı organizasyonlara destek verip bunu derin devlet olarak adlandırıyorsanız buna karşı çıkmamız lazım. Susurluk   mesela. Başbakan'la ilgili dinlemeyi hangi derin devlet yaptı? Yasal olan mı yasadışı olan mı? Kim bunları bir araya getirdi?
 
 - BU BAŞKA BİR ULUDERE'DİR: Bize gelen bilgiler devletin kurumlarının CHP'nin grup başkan vekillerini dinlediği yönündeydi. Hükümet de yalanlamadı. Sessizlik de ikrardır. (Baykal'a kaset komplosu sorusuna) Sorunun muhatabı Sayın Başbakan. Devleti yöneten o. Ben Başbakan olsaydım bu olayı çoktan açıklamış olurdum. Bir yıl önceki olay yeni açığa çıkıyor. Bu başka bir Uludere'dir. Birileri Başbakan'ı dinliyorsa failleri ortaya çıkarmak zorunda. Yoksa o da bir başka Uludere olayı gibi üzeri kapatılmış olur.
 
 - KIRCA'YA YANIT YOK: Kırca'nın sözlerine söyleyecek bir şey bulamıyorum. Sanatçılarla karşı karşıya gelmek istemem. Tehlikelidir.
 'Çapsız hafif deyimdi'
 AKP'nin izlediği en vahim politika dış politikadır. Bir ülke, 'dışişleri bakanı benim ülkeme gelirse onu tutuklarım' diyor, Enerji Bakanı'nın uçağı indirilmiyor, İran'dan tehdide yönelik demeçler geliyor, Rusya'dan açık eleştiri geliyor. AB sürecinin tümüyle tıkandığı noktaya geldik. Kesinlikle Dışişleri Bakanı'nın o koltuktan kalkması lazım. 'Çapsız' dedim alınganlık gösterdi. Kullandığım en hafif deyimdir o. Sözde oyun kurucuyduk, oyuncak olduk.
 Uludere'de pilot mu suçlu?
 Uludere ile ilgili arkadaşlarımız oradaki ailelerle buluşacak. Bu soruşturmanın zamana yayılıp unutturulma gibi bir hedefi olduğunu düşünüyorum. Sınır ötesi operasyon yetkisi TBMM'ye ait, Bu yetkiyi kime verdi Hükümete? Öldürülen 34 yurttaşın sorumlusu kim? Siyasi iktidar. Pilotu mu suçlu bulacaksınız? O talimatı alır. Sakarya'daki tren faciasında kim sorumlu tutuldu? İki makinist. Burada pilotlar sorumlu olacak.
 'Bahtsız bedevi' pişmanlığı
 Bu soruya yanıt vermeyeyim. Oturup düşünmem lazım. Ama şundan rahatsızım. Siyasette bir düzey olmalı. İnsanlar kızabilirler. Ama siyasetçinin öfkesini sınırlaması lazım. Bu konuda Türk siyasetinin başarılı bir sınav verdiğini söyleyemem. (Bahtsız bedevi sorusuna) Olmaması gereken bir olaydı.
 Masadan kalkmaya niyetimiz yok
 ANAYASA çalışmalarımız sürüyor. Hiçbir zaman masadaki arkadaşlarım çalışmaları sabote etmek içinde orada olmadılar. Masadan kalkmak gibi bir niyetimiz yok. Türkiye'nin çağdaş bir anayasaya ihtiyacı var. Çok aceleci olmamak lazım. Eğer ben bir düzenleme yapayım arkası gelir anlayışı ile anayasa değiştirilecekse bu pek çok sorunu arkasında getiriyor. Cumhurbaşkanlığı seçimi tipik bir örneğidir.
 - HALKIN SEVDİĞİ ADAYLAR: Yazılan çizilenleri ben de medyadan öğreniyorum. Büyük bir kısmı gerçek değil. Temel ilkemiz halkın sevdiği, saydığı kişileri belediye başkan adayı olarak çıkarmak. Kamuoyu yoklamaları yapıyoruz, eğilim yoklamaları yapacağız.
  