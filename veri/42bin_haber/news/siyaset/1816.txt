İstifa eden BDP PM Üyesi Baykara konuştu
Çözüm süreci kapsamında Barış ve Demokrasi Partisi (BDP) milletvekillerinin İmralı'da teröristbaşı Abdullah Öcalan'la yaptıkları görüşme tutanaklarının basına sızdırılmasının yankıları sürüyor.
Tutanakların sızdırılmasında kusurlu bulunan ve partiden istifa eden BDP Parti Meclisi (PM) Üyesi Resul Baykara, "Konuşacak bir şey yok, barıştan yanayız." dedi. 

İmralı Adası'nda ağırlaştırılmış ömür boyu hapis cezasını çeken bölücübaşı Abdullah Öcalan'la BDP milletvekillerinin görüşme tutanakları basına sızdırılmıştı. Sızdırılmanın kaynağının BDP olduğunun belirlenmesi üzerine, BDP PM üyeleri M. Rauf Kocaman ve Resul Baykara istifa etmiş, basın bürosu çalışanı Ali Özgüç'ün de işine son verildiği açıklanmıştı. Bursa'nın Yıldırım ilçesi Yavuzselim Mahallesi'nde ikamet eden Resul Baykara, açıklama yapmaktan kaçındı. Kendisine telefonla ulaşılan Baykara, "Parti genel merkezi gerekli açıklamayı yaptı. Her şey ortada. Konuşacak bir şey yok, biz barıştan yanayız." ifadesini kullandı.