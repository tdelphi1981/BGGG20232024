Koç'tan Kürt sorunu ile ilgili önemli açıklama
Koç Holding Yönetim Kurulu Başkanı Mustafa Koç, Kürt sorunuyla ilgili barış sürecine ilişkin, 'Bu barış sürecinin sekteye uğramamasını diliyorum. İnşallah bu görüşmeler bir şekilde devam eder. Çünkü silahla çözülemeyeceği görüldü. Dolayısı ile oturup bunun müzakere şeklinde çözülmesi lazım' dedi.
Türk Sanayicileri ve İşadamları Derneği'nin (TÜSİAD) 43. Genel Kurul toplantısında basın mensuplarının sorularını yanıtlayan Koç, TÜSİAD'da yeni dönemle ilgili görüşlerinin sorulması üzerine, şunları ifade etti:

'Hem YİK Başkanı, hem Yönetim Kurulu Başkanımızın söylediği gibi (TÜSİAD) politikalarına, çalışmalarına aynı şekilde devam edecektir. Gündem çok yoğun. 2013 de enteresan bir yıl olacak. Ben 2012'den daha iyi olacağını inşallah, ümit ediyorum. Bir siyasi çalkantı olmazsa, özellikle dış tarafta, komşularımızda... Bu Kürt sorunu çok önemli tabii, demokratikleşme, Avrupa Birliği sürecinin biraz daha canlandırılması çok önemli, bayağı bir sekteye uğramıştı. Avrupalılar tarafından özellikle... Tabii ki ekonomik gündemde baş maddelerden bir tanesini oluşturuyor. Ben bunları sayın Başkanın yeni ekibiyle layığı ile yerine getireceğine yürekten inanıyorum. Bu arada Ümit Hanım'a ve ekibine de yapmış oldukları çalışmalardan dolayı, yoğun bir üç sene geçirdiler, teşekkür etmek istiyorum.'

Mustafa Koç, 'Şu anda Kürt sorununda esen barış rüzgarları ve Paris'teki olaylar için siz neler söylersiniz?' sorusuna 'Bu barış sürecinin sekteye uğramamasını diliyorum. İnşallah bu görüşmeler bir şekilde devam eder. Çünkü silahla çözülemeyeceği görüldü. Dolayısı ile oturup bunun müzakere şeklinde çözülmesi lazım' karşılığını verdi.