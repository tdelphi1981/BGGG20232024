MHP'li Yeniçeri: Sanatın yanlış yapma özgürlüğü var
 
 MHP Ankara Milletvekili Özcan Yeniçeri, "Muhteşem Yüzyıl" dizisinin her yönüyle yanlış olduğunu belirterek, "Sonuç itibariyle bir filmdir. Kültür ve sanatın yanlış yapma özgürlüğü de vardır" dedi. 
 Yeniçeri, TBMM’de düzenlediği basın toplantısında, Başbakan Recep Tayyip Erdoğan’ın "Muhteşem Yüzyıl" dizisiyle ilgili sözlerine değindi. Kültür ve sanattan bahsederken dikkatli olmak gerektiğini belirten Yeniçeri, "İyi sanat eserlerinin kötü sanat eserlerini kovduğu ve kovacağı" bir gerçeklikle karşı karşıya olduklarını anlattı. 
 "Muhteşem Yüzyıl" dizisinin Kanuni Sultan Süleyman’ı yüzeysel, üstünkörü, olmadığı özellikleriyle kamuoyuna duyuran bir yapım olduğunu savunan Yeniçeri, şöyle konuştu: 
 "Ama sonuç itibariyle bu bir filmdir. Kanuni, 46 yıl Osmanlı’yı yönetmiş büyük bir hükümdardır. Osmanlının üç zirvesinden birisidir. 13 büyük seferi vardır; bu 13 defa hayatını milleti için riske atmak demektir. Bunun ne anlama geldiğini ancak savaş meydanları, dökülen kan ve verilen zayiat belirler. Onun için bugünden dünü tarif ve tespit ederken aklı başında bir yaklaşım içinde olmak gerekiyor. Kanuni, yaşamı itibariyle gurur duyacağımız bir fedakarlık ve eşine rastlanmayacak bir önemli kahramandır. Böyle bir kahramanı, haremle ilişkilere endekslememiz, bu bağlamda bir değerlendirme yapmamız ve bunu da kamuoyuna sunmamız yanlıştır. Bu film her yönüyle yanlıştır ama sonuç itibariyle bir filmdir. Kültür ve sanatın yanış yapma özgürlüğü de vardır."
 Yeniçeri, Erdoğan’ın Kanuni ötesi yetkilere sahip olduğunu öne sürerek, "Kanuni ve tarihimizin çok etkileyici, erdemle dolu değerlerini anlatan film de yaptırabilirdi, sanatsal faaliyetleri de teşvik edebilirdi" dedi. 
 Kanuni Sultan Süleyman’ın sadece sefer harekatlarını esas almayan, kendisine "kanunilik" sıfatını veren özelliklerinin ön plana alınması için kanun teklifi verdiklerini belirten Yeniçeri, teklifte, heykelinin de TBMM yerleşkesinde bir alana dikilmesinin yer aldığını kaydetti. 
 Kanuni Sultan Süleyman’ın kanun yapıcılığının dünya tarafından bilindiğini, rölyefinin ABD’de Temsilciler Meclisi Binası’nda olduğunu ifade eden Yeniçeri, TBMM yerleşkesi içinde ise kendisini hatırlatan hiçbir simgenin bulunmamasının eksiklik olduğunu söyledi. 
 Yeniçeri, "Diziden hareketle bir takım eleştirilerde bulunmak yerine, kanun yapıcılığın ön plana çıkarmak, onun hukuk, adalet, insanlık karşısındaki tutum ve tavrını ön plana çıkarmak esas olmalıdır. Samimilerse gerçekten Kanuni’ye saygıları varsa, bizim ecdadımız filmde gösterilen gibi değil diyorlarsa, ecdadımızın nasıl olduğunu ortaya koyacak bir takım eserlerle desteklemeleri zorunluluk ve gerekliliktir. Teklifimize destek verilmesini bekliyoruz" dedi. 
 -"Başbakan’ın yanıtı gelmedi"-
  
 Yeniçeri, bir soru üzerine, Başbakan Recep Tayyip Erdoğan’ın, TBMM Darbe ve Muhtıraları Araştırma Komisyonu’nun sorularına yanıtının henüz gelmediğini belirterek, "Cevap bekleniyor. Gelirse yarın akşam raporu teslim edeceğiz" dedi. 
 Gerek 27 Mayıs gerekse 12 eylül darbeleriyle ilgili olarak Komisyon’a intikal eden çok sayıda dosya bulunduğunu ifade eden Yeniçeri, "Henüz kapağını açamadığımız dosyalar var. Apar topar toplantılarla zamana yetişmeye çalışıyoruz" diye konuştu.