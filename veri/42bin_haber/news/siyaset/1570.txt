Hüseyin Çelik'ten '4. Yargı Paketi' açıklaması
AK Parti Genel Başkan Yardımcısı Hüseyin Çelik, 4.Yargı Paketi'nin KCK ile de bu çözüm süreciyle de uzaktan yakından bir ilgisi olmadığını söyledi. Adalet Bakanı Sadullah Ergin ile görüştüğünü vurgulayan Çelik, "Mesele tamamen imzaların atılmasıyla ilgilidir." dedi.
Hüseyin Çelik, TOBB Ekonomi ve Teknoloji Üniversitesi'nde katıldığı 'Özgürlüğe Post-modern Müdahale: 28 Şubat' konulu sempozyumun ardından gazetecilerin sorularını cevapladı. 

Çelik, 4. Yargı Paketi ile ilgili bir soruya "Bu KCK ile de başka şeyle de bu çözüm süreciyle de bunun uzaktan yakından bir ilgisi yok." diye konuştu. 

Bugün Adalet Bakanı Sadullah Ergin ile de görüştüğünü kaydeden Çelik, "Mesele tamamen imzaların tamamlanmasıyla ilgilidir. Tekrar altını çiziyorum. Burada bir tereddüt yok. Burada çözüm süreciyle ilintili olarak herhangi bir yeni çalışma yok. 4. Yargı Paketi Bakanlar Kurulu'nda kabul edildiği şekliyle en kısa sürede TBMM'ye gönderilecektir. Bu konuda bir tereddüt hasıl olmasın." karşılığını verdi.

"HEPİMİZİN YAPMASI GEREKEN, SÜRECE OLUMLU KATKIDA BULUNMAKTIR"

Genel Başkan Yardımcısı Hüseyin Çelik, teröristbaşı Öcalan'ın mektubundan yansıyan ve 15 Ağustos'ta PKK'nın silah bırakacağına ilişkin haberler için ise Türkiye'nin bu çözüm süreciyle birlikte kan akışının durması için önemli bir atmosfer yakaladığına dikkat çekti. 

Çelik, şunları kaydetti: "Herkesin buna katkıda bulunması gerekiyor. Netice itibariyle bunlar ancak konuşularak sonuca ulaşılabilecek şeylerdir. Şuanda bu süreci yöneten ilgili birimler ve kurumlar vardır. Hep birlikte bu süreci takip ediyoruz. 'Şu gün şu olacak, şu gün şöyle bir şey yapılacak' deme yetkisine ben sahip değilim. Ama hepimizin yapması gereken bu sürece olumlu katkıda bulunmaktır. Duygularımızı aklımızın önüne geçirmemektir. Aklımızı her zaman duygularımızın önünde tutmaktır. Böyle yaparsak hepimiz kazanırız, ülkemiz kazanır, gelecek nesillerimiz kazanır. Bu sürece böyle bakmamız gerekiyor."