AK Parti anketinde sürpriz!
ANTALYA Büyükşehir Belediye Başkanı Mustafa Akaydın, gelecek yıl yapılacak yerel seçimlerde karşısına, birikimli, kaliteli bir aday çıkmasını istediğini belirterek, bu kriterlere uyan Hasan Subaşı ya da Mevlüt Çavuşoğlu ile yarışmaktan zevk alacağını söyledi.
 Akaydın, yerel seçimler öncesi Antalya siyaseti hakkında çarpıcı açıklamalarda bulundu. Akaydın, hem kendisinin hem de AK Parti’nin yaptırdığı anketlerde CHP’nin yüzde 5-5,5 önde çıktığını belirterek, Antalya’nın 19 ilçesinden 10’unu kazanabileceklerini iddia etti.
 AK PARTİ’NİN ANKETİNDE CHP
 Akaydın, yeni Büyükşehir Yasası’na ilişkin soruyu, bu konuda söylenebilecek hemen her şeyi söylediğini belirterek, "Ben ufka bakıyorum. Seçimi nasıl kazanabiliriz, buna bakıyorum. Kaldı ki, bu yasa Anayasa Mahkemesi’nden dönebilir. Çünkü anayasa aykırı maddeler var. Kendimizi toparlarsak Antalya genelindeki tüm belediyelerle seçimleri rahatlıkla kazanabiliriz" yanıtını verdi. Akaydın, kendisinin geçen Haziran ayında yaptırdığı anketin yanı sıra, AK Parti’nin yaptırdığı ve sonuçlarına ilişkin kendisine dolaylı yollardan gelen bilgilerin, CHP’nin en az 10 ilçe belediyesini kazanabilecek durumda olduğunu ortaya koyduğuna işaret etti.
 CHP AÇIK ARA ÖNDE
 Kendisinin yaptırdığı ankette CHP’nin AK Parti’nin yüzde 5 önünde olduğunu ortaya koyduğunu, AK Parti’nin anketinde ise aradaki oy farkının yüzde 5,5’a yükseldiğini anlatan Büyükşehir Belediye Başkanı Mustafa Akaydın, şöyle devam etti: "AKP’nin anketiyle ilgili bilgiyi dolaylı yollardan alıyorum. Bana fısıldanıyor. Ama ispat edilebilir veriler değil elbette bunlar. AKP’nin SONAR’a yaptırdığı ankette CHP ile AKP’nin arasında yüzde 5,5 fark var. Yani CHP açık ara önde. Benim Haziran ayında yaptırdığım ankette ise bu fark yüzde 5 civarındaydı."
 İSTANBUL’U ALIRIZ
 SONAR’ın anketinde AK Parti’nin oy oranının yüzde 30,1, CHP’nin oy oranı yüzde 35,8 çıktığını, kararsızlar dağıtıldığında CHP oylarının yüzde 43-44’e çıktığına işaret eden Akaydın, şöyle konuştu: "1,5 yıl önce yaptırdığım ankette CHP’nin oyu çok kötüydü. Benim kişisel oyumda fazla bir değişiklik yoktu. Ama partinin oylarında da ciddi bir toparlanma var. CHP Genel Merkezi de anketler yaptırıyor. Genel Başkan Yardımcısı Gökhan Günaydın bu anket sonuçlarına göre Antalya’yı çok iyi gördüğünü, İstanbul’u alabileceğimizi, Mersin’de biraz sıkıntı olduğunu söyledi. Mart ayında yeni bir anket daha yaptıracağım. Durumu o zaman daha net görebiliriz."
 19 İLÇEDEN 10’UNU ALIRIZ
 Son zamanlarda ilçelere de gitmeye başladığını kaydeden Mustafa Akaydın, "Vatandaşın bana ve partime yönelik ilgisi, sevgisi gayet iyi. AKP’nin güçlü olduğu ilçe, belde ve köylerde de aynı ilgi ve sevgiyi görüyorum. Bu nedenle umutluyum. Mesela ’Sağcı’ olarak bilinen beldelerde de durumumuz gayet iyi. Seçimlerden umutluyum ama henüz çok erken. AKP ile aramızdaki yüzde 5,5 oranındaki fark çok önemli bir fark değil. Bu nedenle iyi çalışmamız gerekiyor" diye konuştu. Başkan Mustafa Akaydın, Antalya’daki 19 belediyeden en az 10’unu CHP’nin kazanabileceğini de ifade etti.
 ALANYA’YI, KEMER’İ, FİNİKE’Yİ ALABİLİRİZ
 CHP’nin Alanya’da çok iyi bir aday göstermesi halinde, Alanya oylarının Bütünşehir’i sürükleyebileceğinin altını çizen Akaydın, şu görüşleri dile getirdi: "Alanya halkı çok modern ve CHP’ye yakınlar. Alanya’da Hasan Sipahioğlu’na tepki var. Sipahioğlu’nu çok severim ama ANAP’a ihaneti nedeniyle Alanya halkından büyük tepki görüyor. Döşemealtı’nı alırız. İyi bir adayla Kepez’i de alırız. İbradı’yı geri alabiliriz. Kaş’ta gayet iyiyiz. Kemer halkı CHP’ye çok yakın. Kemer’in yanı sıra Finike’yi alabiliriz. Serik’te bile CHP’ye potansiyel kayış var. Ekim ayında Kılıçdaroğlu Serik’e geldiğinde bunu çok açık olarak gördük."
 MAKAS MURATPAŞA’DA DARALIYOR
 Mustafa Akaydın, Haziran ayındaki ankette, Muratpaşa’da CHP ile AK Parti oyları arasındaki oy makasının daraldığının göründüğünü, Konyaaltı’nda ise makasın daha da açıldığını kaydetti. Akaydın, "Bunlar kişiye özgü, başkanlara özgü şeyler değil. Bu sözlerimden kimse alınmasın. Konyaaltı’nda CHP’nin oy oyarı yüzde 80’lere kadar yükseldi. Muratpaşa’da ise yüzde 55-60 dolayında. Muratpaşa’da AKP’nin oylarında bir miktar artış görülüyordu Haziran’daki anketlerde. Döşemealtı’nda ise 4 puan öndeyiz. Kepez’de AKP ile CHP arasındaki makas korunuyordu."
 EVCİLMEN UFAK TEFEK DOKUNDURUYOR
 Akaydın, "Parti içinde büyükşehir adaylığında kimi rakip görüyorsunuz" sorusuna da, "Ben rakip olarak hiç kimseyi ayırt etmiyorum. Sorarlarsa adı geçen tüm arkadaşlarımın hepsinin iyi insan olduğunu, hepsinin adaylığa yakıştığını, adaylık sürecinde onlarla yarışmaktan memnuniyet duyacağımı söylüyorum" yanıtını verdi. CHP’de hiç kimsenin açıktan Bütünşehir’e aday olduğunu açıklamadığına dikkati çeken Akaydın, "Süleyman Evcilmen arada ufak tefek dokundurmalar yapıyor ama bazen de geri çekiliyor. Ben, ’Adaysanız çıkın söyleyin’ diyorum. Çünkü ben aday olduğumu söylüyorum" görüşünü dile getirdi.
 MECLİS ADAYLARINI BEN BELİRLEMEK İSTERİM
 Ahmet Barut’un CHP’den Büyükşehir’e aday olacağı gazetelerde yazılınca yaptığı açıklamadan ötürü Barut’un kendisine darıldığından söz eden Akaydın, "Ahmet Barut, ’Başkan, benim siyasetle falan ilgim yok’ dedi. Barut’un aday olacağını sanmıyorum" dedi. Akaydın, ilçe belediye başkan adayları konusunda taraf olmak istemediğini, ancak Belediye Meclisi üyesi adaylarının belirlenmesinde söz sahibi olmak istediğini vurguladı. Akaydın, "Çünkü meclis üyeleri konusunda ızdıraplarım oldu. Geçen seçimde, Süleyman Evcilmen ve Muhittin Böcek’e meclis üyelerinin belirlenmesi konusunda hak tanındı ama bana hak tanınmadı" diye konuştu.
 AK PARTİ’DE KİMİ ADAY GÖRMEK İSTİYOR
 Akaydın, "Seçimde AK Parti adayı olarak kimi karşınızda görmek istersiniz" sorusuna ise şu cevabı verdi: "AKP’nin Bütünşehir adayı konusunda güzel isimler geçiyor. Karşımda, birikimli, kaliteli bir aday görmek isterim. Mesela adaylar arasında adı geçen Mevlüt Çavuşoğlu çok seviyeli, birikimli, eğitimli bir politikacı. Onunla yarışmak isterim. Hasan Subaşı AKP’den aday olur mu bilemiyorum. Subaşı benim iyi arkadaşım, dostum ve de komşum. Seçimde birikimi, kalitesi olan insanlarla yarışmak bana zevk verir. Bu nedenle rakibim Subaşı olsun isterim."
 MENDERES TÜREL ADAY OLUR MU?
 Mustafa Akaydın, AK Parti’nin Menderes Türel’i yeniden aday gösterip göstermeyeceği sorusu üzerine ise şu değerlendirmede bulundu: "Menderes Türel ile ilgili hiç bir yorum yapmak istemiyorum. Çünkü Antalya’ya çok zarar verdi. Türel aday gösterilirse Antalya’ya yazık olur. Biliyorum AKP’de yükseliyor ama Antalya’ya aday yapılırsa yazık olur. Antalya’nın son 40 yıllık tarihinde en kötü yönetildiği dönem Menderes Türel dönemidir. Yaptığı ne var denilirse bir ekmek fabrikası var, yarım yamalak olarak bir Kaleiçi projesi var. Vakıf İşhanı’nın kaldırılarak, meydanın rahatlatılması iyi oldu. Okullar Bölgesi tartışılır."
 ANTALYA’YA YAZIK EDERLER
 Akaydın, Türel döneminde yapılan ve ’battı-çıktı’ olarak nitelendirdiği altgeçitler ile tramvayın Antalya için çok çok kötü olduğundan yakınarak, "Antalya bunun cezasını 2028’e kadar çekecek. Tramvay ve diğer başarısız yatırımlar yüzünden belediyeyi, sonradan tahakkuk edenlerle birlikte 1 milyar dolar borçla devraldım. Yazıktır. Hala bu borçların acısını çekiyoruz. Bakın Bekir Kumbul ve Hasan Subaşı için aynı şeyleri söyleyemem ama Menderes Türel Antalya’ya yazık etti. Bütün bunlara rağmen aday gösterilir mi bilemem. Takdir AKP’nindir. Aday gösterilirse Antalya’ya yazık ederler."
 ENGELEMENİN ARDINDA TÜREL VAR
 Göreve başladığından bu yana yapmak istediği ama engellenen projelerin arkasında hep Menderes Türel’in isminin olduğunun kendisine fısıldandığına dikkati çeken Akaydın, sözlerini şöyle tamamladı: "Hangi projemiz engellenirse, hangi projemiz duvara toslarsa bakıyoruz, arkasında Menderes Türel adı çıkıyor. Konyaaltı Plajı, Kırcami Projesi, Atatürk Parkı ve Yeşilbayır’da Antalyaspor için yaptıracağımız projelerin engellenmesinde Menderes Türel’in etkisi var. Sonradan Yeşilbayır’ı belediyeden aldı Antalyaspor’a verdi. Bunların hepsi siyasi ayıplardır. Engellenen projelerle ilgili bürokratların üstüne gittiğimizde bize Menderes Türel’in adı fısıldanıyor."
 DHA