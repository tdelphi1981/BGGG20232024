Bozdağ: Öcalan ilanı sabotaj
Başbakan Yardımcısı Bekir Bozdağ, Guardian'da yayımlanan "Öcalan'a özgürlük" ilanını sabotaj olarak değerlendirdi.
NTV Ankara Temsilcisi Nilgün Balkaç'a konuşan Başbakan Yardımcısı Bekir Bozdağ, İmralı ile yürütülen çözüm görüşmeleri sırasında Abdullah Öcalan'a özgürlük tartışmasını gündeme getirmenin provokasyon olduğunu dile getirdi.

Başbakan Yardımcısı, teröristbaşının affının söz konusu olmadığını belirterek, 'Defalarca bunun olmayacağı ve olmasının mümkün olmadığı kamuoyuyla paylaşılmıştır' dedi.

Bozdağ sözlerini şöyle sürdürdü: "Daha önce yapılan açıklamalara rağmen çözüm sürecinin olumlu ilerlediği bir dönemde bu ilanı vermek, olumlu havayı bozmaya, sürece milletin verdiği desteği azaltmaya yönelik bir adımdır."


Merkezi Almanya'nın Köln kentinde bulunan "Öcalan'a Özgürlük-Kürdistan'a Barış Uluslararası İnisiyatifi," İngiltere'nin saygın gazetelerinden The Guardian'a verdiği yarım sayfa ilanda Abdullah Öcalan'ın serbest bırakılmasını talep etmişti.

İlana imza atanlar arasında Antonio Negri, Noam Chomsky ve Immanuel Wallerstein gibi ünlü düşünürlerin yanı sıra, BM eski Genel Sekreter Yardımcısı Hans-Kristof von Sponeck, Kıbrıs Rum yönetimi lideri Dimitris Hristofyas, Rum Başpiskoposu 2. Hrisostomos ve İspanya'da kapatılan Batasuna Partisi'nin hapisteki sözcüsü Arnaldo Otegi var. Almanya, Fransa ve İngiltere'den milletvekilleri de imza attı. Türkiye'den ise yazar Vedat Türkali ile milletvekilleri Aysel Tuğluk ve Leyla Zana'nın imzaları ilanda yer aldı.