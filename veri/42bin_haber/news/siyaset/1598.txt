Üniversitede yüzleşme
İstanbul Üniversitesinde ikna odasına alınanlar 16 yıl sonra dün aynı üniversitedeki panelde yaşadıklarını gözyaşlarıyla anlattı. Kendilerini protesto edenlere de özgürlük istedi.

28 ŞUBAT sürecinde “ikna odaları” ile gündeme gelen İstanbul Üniversitesi, 16 yılın ardından ikna odasında zorunlu misafir edilenlerin çığlıklarına kulak verdi. İstanbul Üniversitesi Bizim Çocuklar Platformu tarafından “İstanbul Üniversitesi 28 Şubat ile Yüzleşiyor’’ paneli düzenlendi. O dönem ikna odalarına girerek mücadele veren öğrenciler Hanife Gökdemir, Zeynep Çağis ve Gülşen Demirkol Özer, yaşadıkları zulmü gözyaşları içeresinde anlattı. 
Sembol isimler de katıldı 
İ.Ü. Güzel Sanatlar Fakültesi’nde düzenlenen konferansa mağdur öğrencilerin yanısıra 28 Şubat mağdurlarının sembol isimlerinden dönemin Kayseri Belediye Başkanı Şükrü Karatepe, dönemin MÜSİAD Genel Başkanı Ömer Bolat, gazeteci yazar Abdurrahman Dilipak da katılarak birer konuşma yaptı. O dönemin tanıkları yaşadıklarını şu sözlerle ifade etti: 
Biz gibi düşünmeyene özgürlük 
- ZEYNEP ÇAĞİM: Parayla başımızı örttüğümüzü söylediler. İran bize 300 TL vermiş başımızı ondan örtüyormuşuz. Bir gazete ‘300 TL’ye başını örten daha fazla paraya neler yapmaz’ yazmıştı. Sabah bu konferansa ilişkin arkadaşlar gösteri yapmış. Polis gelmiş. 16  sene önce o polis beni okula sokmamak için benim peşimden koşuyor, beni copluyordu. Şimdi beni içeri almayanlara polis ‘bırakın bu da burada konuşsun’ dedi. Ümit ederim bir daha kimse hiçbir kapıda bekletilmesin. Benim gibi düşünmeyen insanların benim kadar özgür olduğu güne kadar mücadele sürecek. 
- A. HİLAL KOLTAK: İ.Ü. Elektrik öğrencisiydim. Başörtümü açmadım. İkna odalarında kendimi başörtü mağduru olarak tanımlamadım. İnancım uğruna bir bedel ödedim. 
Örtünün çıkarılması tecavüzdü 
- HANİFE GÖKDEMİR: Normalde bu yüzleşme İletişim Fakültesi’nde olacaktı. Son anda başka fakültede küçük bir salona alınmış. Yüzleşmenin kolay olmadığını farkediyorum. Amacımız bunların yaşanıldığının bilinmesi ve bir daha yaşanamamak üzere tarihin sayfalarına gömülmesi. O dönemde başörtülerin kızların başından alınması tecavüzdü. İstediğimiz şey iadei itibardır, özür dilenmesidir. 
- GÜLŞEN DEMİRKOL: Biz bu üniversiteden o dönemde coplarla, gazlarla ayrıldık. Şimdi burada olmak benim için onurdur” dedi. 
28 Şubat aslında 4 ay önce sona erdi 
ÖMER BOLAT: 28 Şubat konuşmaları yapmaktaki amacımız rövanş almak değil. 28 Şubat bir tarih değil yakın zamana kadar devam eden bir sürecin adı. Başbakan ve Cumhurbaşkanımız başörtülü eşlerini davet edebileceği bir resepsiyonu ancak 4 ay önce düzenleyebildi. 28 Şubat o güne kadar devam etmiştir. Bugün aynı acılar tekrar yaşanmasın diye konuşuyoruz. İktidarı elinde tutan güçlerin hor gördükleri Anadolu insanlarının yükselişini engellemek için irtica paranoyası yaratıldı. 28 Şubat’ın ana aktörü askerler, baş yardımcısı medya, destekleyenler sermaye sahipleri ve sarı STK’lar oldu. 
Darbe olacak Tayyip’i ve Melih’i asacağız 
- ŞÜKRÜ KARATEPE: O dönemde bazı davranışlarda bulunan askerler yaptıklarının farkında değillerdi. Garnizon komutanı olan paşa, 9 Kasım günü şehirdeki bütün kamu görevlilerini bir araya getirmek için emrivaki kullandı. Bana ‘Gelmezsen inzibat göndereceğim, müfrezeyle aldırırım’ dedi. ‘Eşinizle geleceksiniz’ dediler. Toplantıda hanımlar kendi konularını konuşuyor, erkekler de siyaset futbol falan konuşuyor. Bir süre sonra eşim el işaretiyle beni çağırdı. Yüzü bozulmuştu. Yanına gittim,’ gidelim buradan’ dedi. Ne olduğunu sordum, dedi ki; ‘Bu paşa buraya kadar geldi dedi ki, ‘darbe yakın, darbe yapacağız, Tayyip’i Erdoğan) de Melih’i (Gökçek) de asacağız’ dedi. Ben, ‘o içiyor kafayı buldu, bırak dedim. Yok dedi. Bu daha önce de iki kere aynı şeyi söyledi” dedi. 
Beni tutuklamaya gelenler bugün içerde 
- ABDURRAHMAN DİLİPAK: 28 Şubat’ta beni tutuklamaya gelenler bugün içerideler. Onlar istediği için olmadı bunlar. Bu Allah’ın imtihanıydı. Bir günde 5 duruşmaya girdim, 500 yıldan daha fazla mahkumiyetle yargılandım. 
42 yıldır kesintisiz sanığım. 42 yıldır beni mahkum edemediler. Üzülüyorsam Çevik Bir için üzülüyorum. Mazlumun ahı daha güçlüdür.