Gözüme bak anlarsın devrini geçtik
TBMM Başkanı Cemil Çiçek, Anayasanın Mart sonuna yetişmesi konusunda umutlu konuştu

Çiçek, belirlenen sürede anayasanın yetişip yetişmeyeceği sorusuna “Trafikte hız sınırı var, bizde yok” cevabı verdi. Parlamento Muhabirleri Derneği yönetimini kabul eden Çiçek, “En mükemmel Anayasa her partinin kendi anayasasıdır. Ancak biz herkes için değil, hepimiz için Anayasa yapıyoruz” diye konuştu. 
Siyasi partilerin yıllardır, slogan seviyesinde anayasa değişikliği istediğini anlatan Çiçek “Şimdi parça parça da olsa partiler düşüncelerini ortaya koydu. Keşke baştan bunları ortaya koyabilseydik. Gözüme bak anlarsın noktasından sözüme bak anlarsına geldik” dedi. 
Gerekirse liderlere gideriz 
90’dan fazla maddenin müzakere edildiğini, üçte birinde mutabakat çıktığını anlatan Meclis Başkanı Çiçek “Biraz daha gayret edilirse, en az o kadar daha müzakere edilmeyen maddeler üzerinde uzlaşma ve görüş birliği çıkacağına inanıyorum” diye konuştu. Partilerin kritik konularda karar vermesi gerektiğini belirten Çiçek, “Anlaşılamayan noktalarla ilgili gerekirse genel başkanlara gideriz” dedi. Sürecin mutlaka olumlu sonuçlanması gerektiğini ifade eden Çiçek “Rüzgara karşı farklı şeyler söyleyebiliriz de bu iş her şekilde olumlu bitmeli. Partiler birbirine bir şeyler söyleyebilirler ama biz siyaset kurumu olarak millete söyleyecek bir şey bulamayız” dedi. 
Her partiden öneri gelmesi yargının problem ürettiğini gösterir 
MEVCUT anayasanın ülkedeki bir çok soruna kaynaklık ettiğini belirten Cemil Çiçek, her partiden yargı ile ilgili yeni yapılanma önerisi gelmesinin nedeninin yargının problem ürettiğini gösterdiğini söyledi. Çiçek, “Tercüman gazetesinde yazardı. ‘Her sabah dünya yeniden kurulur, her gün yeni bir başlangıçtır’ diye. Ben de diyorum ki; her sabah dünya yeniden kurulur, her sabah yeni bir anayasal sorundur Türkiye’de. Partiler yargı ile ilgili yapısal değişiklikler öneriyor. Bu yargının problem ürettiğini gösteriyor. Hiçbir parti ‘İşler ne güzel gidiyor’ demiyor. Devletin erkleri arasında önemli sıkıntılar var. Adaletin tecellisi açısından sorun görüyoruz ama bu değişiklikleri yapmazsanız değişiklik yapmayı gerektirecek kadar da işlerin ağır aksak yürüdüğünü kabul ediyorsunuz. Her gün bu sorunlarla karşılaşırız. Bu anayasa ile Türkiye gerçekten yoluna devam edemez” dedi. 
Erkler arası denge kalmadı 
“Yeni anayasa sıfır sorunlu bir Türkiye anlamına gelmez” diyen Çiçek, “Yeni anayasayı yaparsak anayasadan kaynaklanan sorunların önemli bir kısmını ortadan kaldırmış oluruz. Türkiye’de hak ve özgürlüklerin yeterince garanti altına alınması gerekir. İkincisi de devletin erkleri arasında denge kalmadı. Birinin görevi nerede başlıyor nerede bitiyor, başkalarının görevine müdahale, yetki gasbı söz konusu. En fazla da yürütme ve anayasa yargısı, yasamaya müdahale ediyor. Anayasa yapma yetkisi bile 2008’de başımıza iş açtı. 367 ve 411 kararlarıyla nur topu gibi sorunları önümüze koydu. Bugün daha çok adli yargı konuşuluyor ama anayasa ve idari yargı da bu ülkenin önüne önemli sorunlar var” diye konuştu.