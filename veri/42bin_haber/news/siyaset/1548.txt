BDP'li Buldan: Öcalan bana saygı ve sevgilerini yazdı
İmralı adasında Abdullah Öcalan'la görüşen BDP'lierden Pervin Buldan, içeriğine girmeden görüşmeye ilişkin bazı ayrıntıları paylaştı.
İMRALI Adası'nda ağırlaştırılmış ömür boyu hapis cezasını çeken Abdullah Öcalan'ın cumartesi günü BDP milletvekilleri Sırrı Süreyya Önder ve Altan Tan ile birlikte Abdullah Öcalan ile görüşen BDP Grup Başkan vekili Pervin Buldan'a kalem hediye ettiği ve "Saygı ve sevgilerimle Abdullah Öcalan" yazılı not verdiği belirtildi. Buldan, Öcalan'ın saç ve bıyıklarının beyazladığı halde kaşlarının siyah olduğunu, hafif göbek bağladığını anlatırken, "Gözleri dışında sağlık durumu oldukça iyi görünüyordu" dedi. Buldan, görüşmede Öcalan'ın Sırrı Süreya Önder'e, "Kendine dikkat et sen bize lazımsın" dediğini yazdı.

İmralı'da Öcalan ile görüşen BDP Grup Başkan Vekili Pervin Buldan, izlenimlerini Twitter'te paylaştı. Buldan, "Görüşme içeriğine girmeden İmralı izlenimlerimi paylaşmak istiyorum" diye yazdı. Buldak, 1.5 saatlik yolculuktan sonra İmralı Adası'na vardıklarını, burada kendilerini askeri bir yetkilinin karşıladığını, kendileri dışında görüşmeye katılacak olan 2 MİT yetkilisini beklemek zorunda kaldıklarını söyledi. Saat 14.00'te görüşme odasına geçtiklerini, Öcalan'ın görüşme odasında ayakta MİT'ten gelen yetkili ile sohbet ettiğini anlatan BDP'li Buldan şöyle devam etti:

"Bizimle tokalaştıktan sonra oturma düzeni alındı. Sağına Altan bey, soluna ben, karşısına Sırrı bey oturdu. Üzerinde gri kadife pantolon, gri fermuarlı bir hırka ve beyaz spor ayakkabı vardı. Saçları ve bıyıkları beyazlamış, kaşları siyah, hafif göbek bağlamış. Gözleri dışında sağlık durumu oldukça iyi görünüyordu. Yaklaşık 2 saat görüştük. Ayrılırken bana kalemini verdi ve elimdeki boş bir kağıda, 'Sevgi ve saygılarımla Abdullah Öcalan' diye yazıp imzalayarak verdi. Görüşmenin içeriğini hassasiyet sebebiyle paylaşamam.Takipçilerimden özür dileyerek iyi akşamlar diliyorum."

Buldan, İmralı Adasına giderken hediye olarak Öcalan'a bir kalem götürdüğünü hatırlatan bir takipçisinin dünkü gazetelere yansıyan ve Öcalan'ın Sırrı Süreya Önder'e, "Kendine dikkat et sen bize lazımsın" deyip- demediğini sorması üzerine "Evet" yanıtını yazdı.