Erdoğan'dan Kılıçdaroğlu'na sert sözler
Başbakan Erdoğan: 1940'lardan itibaren CHP, hep bu milleti inim inim inletmiştir. Ama açık söylüyorum, CHP'nin Türkiye düşmanı diktatörlerle, Türkiye düşmanı terör örgütleriyle muhabbeti hiç olmamıştır. Bu Genel Başkan, işte bunu da başardı...
AK Parti Genel Başkanı ve Başbakan Recep Tayyip Erdoğan, 'CHP bugüne kadar ilk Meclis'in ve Gazi Mustafa Kemal'in hangi mirasına sahip çıktı. Gazi Mustafa Kemal'den, CHP'ye bir tek CHP'nin adı kaldı. Başka bir şey yok. Onun ağırlığını da işte en son Genel Başkan yerle yeksan etti. Sadece Türkiye'de de değil tüm dünyada CHP'yi alay konusu yaptı ve yapmaya devam ediyor' dedi.

AK Parti Genel Merkezi'nde düzenlenen Genişletilmiş İl Başkanları Toplantısı'nda konuşan Erdoğan, CHP'ye göre 1961 Anayasası'nın, Türkiye'nin tarihindeki en ilerici anayasa olduğunu belirtti.

CHP'nin her fırsatta bunu ifade ettiğini dile getiren Erdoğan, 'Bugün bile hiç utanmadan, sıkılmadan, çekinmeden 1961 Anayasası'nın ilerici bir anayasa olduğunu söylemeye devam ediyorlar' diye konuştu.

Erdoğan, 50 yıldır Türkiye'deki anayasa sorununun temelinde hiç tereddütsüz 1961 Anayasası'nın bulunduğunu ifade ederek, şunları söyledi:

'Çünkü o bir darbe anayasasıdır. 12 Eylül sonrası yapılan anayasa da 1961 Anayasası'nın aslında bir taklididir. 1960'ta 27 Mayıs'ta milletin tercihlerine müdahale edilmiş, 1961'de de devlet ile milletin arasında kalın, aşılmaz bir duvar, bir set çekilmiştir. Kimse kusura bakmasın. 1961 Anayasası'na ilerici diyenler, 1982 Anayasası'ndan şikayet edemezler. 1961 Anayasası'na ilerici diyenler, halkı, milleti, insanı merkezine alan bir anayasayı hazmedemezler.

'Şantajla anayasa değişmez' diyorlar. Evet şantajla anayasa değişmez. Biz de zaten bunu savunuyoruz. Ancak şantajla anayasanın değişmeyeceğini iddia edenlerin, müdahaleyle, silah zoruyla anayasanın değiştirilmesini nereye koyduklarını da merak ediyoruz. Allah'ın izniyle gerekli desteği alabilirsek en başta CHP'ye bu ülkenin sivil, katılımcı, çoğulcu, insanı merkeze alan bir anayasanın nasıl yapılabileceğini biz göstereceğiz. Hiç endişem yok. Bu ülkede sivillerin de anayasa yapabileceğini hem de çok daha iyisini yapabileceğini inşallah ispat edeceğiz.'

-'Tüm dünyada CHP'yi alay konusu yaptı'-

'CHP Genel Başkanı'na 'Dersim' dediğinizde 'Tarihi bırak bugüne gel' diyor. Ama anayasa dediğinizde, başkanlık, yarı başkanlık dediğinizde Sivas Kongresi'ne, Erzurum Kongresi'ne kadar gidiyor. Oralardan örnekler arıyor veya alıyor' diyen Başbakan Erdoğan, şunları kaydetti:

'Hatta bugünlerde çok daha eskilere Galilei'ye kafayı takmış durumda. Sürekli dünya yuvarlak mı düz mü şimdi onu konuşuyor. Bir yandan dünyanın sürekli değiştiğini ifade ediyor, bir yandan statükoyu var gücüyle savunuyor. Hatta Gazi Mustafa Kemal ismini kendi amaçları doğrultusunda çarpıtmaktan da çekinmiyor. Allah aşkına CHP bugüne kadar ilk Meclis'in ve Gazi Mustafa Kemal'in hangi mirasına sahip çıktı. Gazi Mustafa Kemal'den CHP'ye bir tek CHP'nin adı kaldı. Başka bir şey yok. Onun ağırlığını da işte en son Genel Başkan yerle yeksan etti. Sadece Türkiye'de değil tüm dünyada CHP'yi alay konusu yaptı ve yapmaya devam ediyor.'

Kılıçdaroğlu'nun en son Portekiz'de yoldaşlarına Türkiye ekonomisinin ne kadar kötü durumda olduğunu anlatırken cari açığı örnek verdiğini anlatan Erdoğan, 'Talihsizlik bu, ne yapacaksın. CHP Genel Başkanı kendi ülkesini yurt dışında cari açık üzerinden vurmaya çalışırken, karalarken, işte önceki gün cari açık yüzde 36,6 oranında geriledi. Her şeyde tersine gidiyor. Portekiz'de yoldaşları CHP Genel Başkanına kıs kıs gülmüşlerdi şimdi bu cari açıktaki düşüşü duydularsa artık kahkaha atmışlardır' dedi.

CHP Genel Başkanının ciddi şekilde açığa düştüğü bir başka hususu da vurgulamak zorunda olduğunu dile getiren Erdoğan, şöyle konuştu:

'Cilvegözü'nde, Suriye gümrüğünde pazartesi günü bir patlama meydana geldi. Patlama anından itibaren herkes itidalli davranırken, gerçekten üzüntümüz, hüznümüz bayağı büyükken ve ne olduğu, ne bittiği, bütün bunlar üzerinde çalışmalarımızı en geniş anlamda sürdürürken ve herkes olayın aydınlatılmasını, netleştirilmesini beklerken, Genel Başkan ve yardımcıları başta olmak üzere CHP'liler hemen 'Bunu biz nasıl kendimiz için bir siyasi ranta dönüştürürüz' diye böyle bir telaşın içine girdiler. Daha ilk saniyelerden itibaren, bu patlamadan dolayı Türkiye'yi, hükümeti suçlamaya başladılar. O kadar ileri gittiler ki aracın yönünün Suriye'ye doğru olduğunu dahi iddia edecek kadar onurlarını, izanlarını, insaflarını yitirdiler. 'Kamera görüntüleri neden yayınlanmadı' diyorlar. Gerekli incelemeler yapıldıktan sonra kamera görüntüleri biliyorsunuz yayınlandı. Ama bunlarda mahcup olacak, kızaracak yüz yok ki.'

-'Cevap veremediğine göre demek ki kuyrukta'-

Aylardır CHP Genel Başkanının iki konuda kamuoyuna net bir şey söylemesini beklediklerini dile getiren Erdoğan, 'Bir, Türkiye'nin çıkarlarını dahi çiğneyecek kadar Suriye'nin zalim rejimiyle bu muhabbetiniz nedir? Aylardır bu konuda kamuoyunu tatmin edecek tek bir açıklama yapmadılar. İki, tutuklu gazeteci diyerek, tutuklu avukat diyerek adeta korumaya aldığınız Türkiye'nin hatta dünyanın en kanlı terör örgütleriyle muhabbetiniz nedir?' diye konuştu.

CHP'nin aylardır bu iki soruya cevap vermediğini ifade eden Erdoğan, 'Tabii, ben ne zaman üye olacağını da o örgütlere bekliyorum o ayrı mesele. Çünkü cevap veremediğine göre demek ki kuyrukta. Herhalde ona da bir ara sıra gelecek' dedi.

CHP'nin bir yandan Suriye'nin kanlı Baas rejimine sözcülük yaptığını, bir yandan da 'tutuklu gazeteci, tutuklu avukat' diyerek kanlı terör örgütüne kol kanat gerdiğini belirten Erdoğan, şöyle devam etti:

'Bakın CHP Genel Başkanı çıktı, terör örgütü mensubu avukatların gözaltına alınmasını kıyasıya eleştirdi. Bir hafta sonra bu örgüt Amerika Birleşik Devletleri Büyükelçiliği'ne saldırı düzenledi ve bir vatandaşımız hayatını kaybetti, bir gazeteci kardeşimiz de ağır yaralandı. Ama CHP Genel Başkanı hala çıkıp terör örgütünü savunmaya, ona kol kanat germeye, ona moral ve destek vermeye devam ediyor. O senin savunduğun avukatlar o örgütün mensupları ve bunlar çelik kapılarla tamamıyla örülmüş bir binanın içerisinde gecenin yarısında toplantılar yapıyorlar. Orada bütün bilgisayarlarda, orada birçok disketlerde, birçok evrakların içeriye güvenlik güçlerimiz girdiği zaman yakılmış olması manidardır. Demek ki bu avukatlar orada boşuna bulunmuyor.'

-'Genel Başkan, işte bunu da başardı'-

'1940'lardan itibaren CHP, hep bu milleti inim inim inletmiştir. Ama açık söylüyorum, CHP'nin Türkiye düşmanı diktatörlerle, Türkiye düşmanı terör örgütleriyle muhabbeti hiç olmamıştır. Bu Genel Başkan, işte bunu da başardı' diyen Başbakan Erdoğan, şunları kaydetti:

'AK Parti'yi CHP'den de diğerlerinden de ayıran en önemli farklardan biri de budur. Bunlar kendi çıkarlarını, Türkiye'nin çıkarlarının önünde görür. Biz ise Türkiye'nin çıkarını her şeyin üzerinde görürüz.

Bunu en son Kayseri'de kapalı bir toplantıda da ifade ettim. Bu sözlerim basına da yansıdı. Esasen terörün bitmesi noktasında bu düşüncemizi, bu hissiyatımızı biz defalarca dile getirdik. Eğer milletin yararınaysa, eğer ülkenin yararınaysa, eğer kan duracaksa, gözyaşı duracaksa biz AK Parti olarak her türlü bedeli ödemeye hazırız ve tereddüt etmeden de o bedeli öderiz. Şunu herkes bilsin ki attığımız ve atacağımız adımlar, milletimize rağmen olmaz. 76 milyonun hissiyatını gözetiriz, değerlerini gözetiriz, acılarını, gözyaşını kesinlikle gözetiriz. Adımlarımızı da ona göre atarız. Doğru bildiğimiz, hak bildiğimiz yolda tereddüt etmez yürürüz.'

-'MHP Genel Başkanı, sanal bir dünya tasavvuru oluşturmuş'-

Bu süreçte BDP'ye bunu ısrarla izah ettiklerini anlatan Erdoğan, 'AK Parti olarak biz bir risk alıyor, ülkenin kanayan yarasını sarmanın mücadelesini veriyoruz. BDP, sen bu riski almak durumundasın. Eğer Kandil'den gelecek mesaja göre hareket edecek olursan bilesin ki 'Ben bu kanın durması için şu kadar gayret ettim' deme hakkına sahip değilsin' dedi.

BDP'nin kendi seçmenine mesaj verme kaygısıyla ve popülizm yaparak değil, şeffaf, samimi, iradeli ve dirayetli şekilde bu süreci götürmek zorunda olduğunu ifade eden Erdoğan, şunları kaydetti:

'Eğer BDP, MHP gibi davranırsa, istismarı, popülizmi bir yöntem olarak seçerse, alışkanlıklarını bir kenara koymazsa, yani cesur davranmazsa bu sürece hiçbir katkısı olmaz ve olamaz. Ben MHP Genel Başkanının son derece nezaketsiz, son derece sakil ifadelerine cevap vermeyeceğimi ifade ettim. MHP Genel Başkanı kendisine sanal bir dünya tasavvuru oluşturmuş ve o tasavvurun içinde kendisi söylüyor, kendisi dinliyor. Dikkat ederseniz ne çözüme ilişkin ne barışa ilişkin ne huzur ve güvenliğe ne de kardeşliğe ilişkin tek bir cümle onun ağzından duyamazsınız, yoktur. Sadece komplo teorileriyle, sadece öfke ve nefretin diliyle, sadece hakaret ederek muhalefet yaptığını zannediyor. İnsana ilişkin, insanlığa ilişkin cümle kurmadığı sürece MHP Genel Başkanını bu konuda muhatap almamaya devam edeceğiz.'