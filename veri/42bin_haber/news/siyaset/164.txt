Kılıçdaroğlu: Tekke tartışması tamamen yapay
CHP Lideri Kılıçdaroğlu, tekke ve zaviyelerle ilgili tartışmaları, "Tamamen yapay bir tartışma, halkın gündemini çalma tartışması bunlar" sözleriyle değerlendirdi 
 CHP Genel Başkanı Kemal Kılıçdaroğlu, tekke zaviyelerin yeniden açılması tartışmalarıyla ilgili olarak, "Asıl tartışılması gereken alanları bırakmışız, gitmişiz cumhuriyetin ilk yıllarına, ’devrim yasalarını değiştirelim mi, değiştirmeyelim mi?’ Tamamen yapay bir tartışma, halkın gündemini çalma tartışması bunlar" dedi. 
 Kılıçdaroğlu, Türkiye Sivil Havacılık Sendikası Genel Başkanı Atilay Ayçin başkanlığındaki heyeti kabulü sırasında, gazetecilerin gündeme ilişkin sorularını yanıtladı. 
 Türkiye’nin NATO’dan patriot füzesi talebi ve Rusya’nın buna ilişkin açıklamalarının hatırlatılması üzerine Kılıçdaroğlu, Türkiye’nin dış politika açısından çok başarısız bir süreç yaşadığını söyledi. 
 Gelinen noktanın ülkenin geleceği açısından endişe verici olduğunu ileri süren Kılıçdaroğlu, herkesin kendisine "Türkiye’nin barış içinde yaşarken, neredeyse komşularıyla savaş noktasına nasıl geldiği" sorusunu sorması gerektiğini kaydetti. 
 Kılıçdaroğlu, "Tek nedeni vardır Türkiye’nin basiretsiz, öngörüsüz dış politikası. Çapsız bir insanla yola çıkarsanız, o çapsız insanın yönlendirmesi ile dış politikayı oluşturursanız geldiğiniz nokta budur. Üzgünüm ama bu nokta Türkiye’nin hayrına bir nokta değildir" diye konuştu. 
 Devrim yasalarının kalkması, tekke zaviyelerin yeniden açılması tartışmalarının hatırlatıldığı Kılıçdaroğlu, şunları kaydetti: 
 "Devrim yasalarını tartışmanın gereği nedir? İşsizlik var, THY çalışanları var, 179 gündür bunlar işbaşı yapamadılar. Sormayacak mıyız, bu insanlar evlerine ne götürüyorlar acaba? Asıl tartışılması gereken alanları bırakmışız, gitmişiz Cumhuriyetin ilk yıllarına, ’devrim yasalarını değiştirelim mi, değiştirmeyelim mi?’ Tamamen yapay bir tartışma, halkın gündemini çalma tartışması bunlar. Çiftçisi perişan vaziyette, işçisi işsiz, sendikalı diye pek çok işçinin işine son veriliyor, sosyal devlet çökmüş vaziyette, beylerin işi gücü ’Cumhuriyetin ilk yıllarında çıkan yasaları nasıl tartışalım.’ Tamamen yapay, bu tartışmaları medyanın gündemine alması da doğru değil zaten. Medyanın işi gücü ne Allah aşkına. O yapay tartışmaları gündeme getirerek, medya da bir anlamda AKP iktidarının kullandığı bir organ olmuş oluyor. Medyayı da sorumluluğa davet ediyoruz biz. Ülkenin sorunlarına medyanın odaklanması lazım. Gidin, Nevşehir’de patates fiyatlarına bakın 10 kuruşa alıcı yok. Türkiye’nin gündeminde böyle bir şey yok. Pamuk üreticilerine bakın perişan vaziyetteler, vatandaşın borcu boyunu aştı. Kredi kartlarında, dönmeyen çeklerde patlamalara bakın. Biz bunların tamamını bırakmışız bir tarafa. Ne yapacağız? Devrim yasaları; Şapka mı takılacak, takılmayacak mı? Allah akıl fikir versin, ne söyleyeyim başka."