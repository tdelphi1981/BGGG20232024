22 ülkede özgürlük var
Kamuda başörtü serbestisi önerisiyle Türkiye, darbe dönemi uygulamalarından birine daha son veriyor. AB Bakanlığının araştırmasına göre İngiltere başta olmak üzere AB üyesi 22 ülkede kamuda kılık-kıyafet kısıtlaması yok. 5 ülkede ise kısmi kısıtlama var.

KAMUDA BAŞÖRTÜ SERBESTİSİ AB STANDARTLARINA UYGUN 
HÜKÜMETİN, yeni anayasa önerilerinde yer alan “Kamu hizmetlerinin yerine getirilmesinde ayrımcılık yapılamaz” hükmü, başörtüsü kullanımı da dahil olmak üzere, AB üyesi ülkelerin çoğunluğunun uygulamaları ile tam uyum gösteriyor. Önerinin kabul edilmesiyle, darbe döneminde anayasaya giren ve AB genel uygulamalarının gerisinde kalan bir yasa daha tarihe karışacak. 
MGK döneminde hazırlandı 
AK Parti, 1980 darbesi sonrası 39 ay devam eden “Milli Güvenlik Konseyi Dönemi”nde kabul edilip, bugün hala temel hak ve özgürlükleri kısıtlayan bir düzenlemeyi  daha kaldırıyor. STAR, AB Bakanı Egemen Bağış’ın, “AB üyesi ülkelerde kamu görevlilerinin kılık kıyafet düzenlemesinin araştırılması” yönünde verdiği talimatın ardından Bakanlığın hazırladığı rapora ulaştı. Rapor, hükümetin, “Kamu hizmetlerinin yerine getirilmesinde ayrımcılık yapılamaz” önerisinin, istisnalar hariç, AB uygulamalarıyla uyum içinde olduğunu ortaya koydu. 
5 ülkede kısmi kısıtlama var 
Buna göre, Türkiye’deki mevcut yasa, sadece Fransa ile paralellik arz ediyor. 27 AB ülkesinden 22’sinde, devlet memurları için kılık - kıyafet yasağı bulunmuyor. Sadece 4 AB ülkesinde, polis, yargıç gibi belirli meslek gruplarının, belirli durumlarda, dini sembolleri taşımaları kısıtlanıyor. Türkiye’deki kamuda başörtüsü yasağı uygulamasına en benzer uygulamaya sahip Fransa’da bile, kamu görevlilerinin dini simge ve semboller taşımasını yasaklayan doğrudan yasal bir düzenleme bulunmuyor. İngiltere, Avusturya, Bulgaristan, Çek Cumhuriyeti, Estonya, Finlandiya, İrlanda, İspanya, İsveç, İtalya, Letonya, Litvanya, Lüksemburg, Macaristan, Polonya, Portekiz, Romanya, Slovakya, Slovenya ve Yunanistan’da, kamu görevlilerinin dini semboller kullanılması serbest. 
Rapora göre başörtüsü yasağı, İnsan Hakları Evrensel Beyannamesi ve Avrupa İnsan Hakları Sözleşmesi’ne de aykırı. AİHS, bu özgürlüklerin korunmasından devleti de sorumlu tutuyor. 
İstisnai ülkelerde bile yasak istisnai 
- ALMANYA, Hollanda, Belçika ve Danimarka’da sadece “belirli meslek gruplarına, belirli durumlarda” istisnalar getiriyor. Fransa’da ise dini sembol taşıma yasağı, doğrudan bir yasa ile değil, mahkeme içtihatlarıyla oluşmuş . 5 ülkedeki durum şöyle: 
- ALMANYA: Almanya’da 16 eyaletinin 8’inde yasalar öğretmenlerin devlet okullarında başörtüsü takmasını yasaklıyor. Diğer eyaletlerde kısıtlama bulunmuyor. 
- BELÇİKA: Devlet memurları için herhangi bir kılık-kıyafet yasağı bulunmuyor. Ancak peçe, burka gibi kimliği gizleyecek şekilde yüzü kapatan giysilerin kamu alanlarında kullanılması yasak. 
- DANİMARKA: Devlet memurları için herhangi bir kılık-kıyafet zorunluluğu ya da yasağı bulunmuyor. Ancak yargıçların duruşmalara herhangi bir dini veya siyasi sembol ile girmesi yasak. 
- HOLLANDA: Devlet memurları için herhangi bir kılık-kıyafet zorunluluğu ya da yasağı bulunmuyor. Fakat yargı görevlisi ve polislerin, başörtüsü gibi bazı kıyafetleri giymesi ve aksesuarları taşıması yasak. 
- FRANSA: Fransa’da devlet memurları tarafından dini simge ve sembollerin taşınmasını yasaklayan doğrudan yasal bir düzenleme yok. Ancak Fransız mahkemelerinin, kamuda görev yapmanın tarafsızlık gerektirdiğine hükmederek, kamu görevlilerinin dini sembol ve simgeleri kullanmasını yasaklayan içtihatları bulunuyor. 
 