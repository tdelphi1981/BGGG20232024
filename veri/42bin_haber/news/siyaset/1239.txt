Yargı kültürü sorunu var
Türkiyede yasalara rağmen uzun tutukluluk furyasının sürdüğünü belirten Prof. Dr. Sözüer: Türkiyedeki hukukçular olağanüstü dönemlerde yetişti. Bu dönemin zihniyetiyle biçimlendi. Şimdi de bunlar olabilir diye düşünüyorlar.

SÖZÜER: TÜRKİYE’DE BÜTÜN HUKUKÇULAR OLAĞANDIŞI DÖNEMLERDE YETİŞTİ 
İSTANBUL Üniversitesi Hukuk Fakültesi Dekanı, Ceza Hukukçusu Prof. Dr. Adem Sözüer, Başbakan Erdoğan’ın TSK mensuplarının uzun tutukluluk sürelerine itirazı ile başlayan tartışmayı değerlendirdi. Prof. Sözüer, uzun tutukluluğun arkasında asıl nedenin olağanüstü dönemlerde yetişen hakim savcı kadrosunun yargı kültürü olduğunu söyledi. 
Kanuna rağmen tutuklama 
-Türkiye’de neden uzun tutuklamalar var? 
Burada iki soru var: Tutuklanması gerekmeyen kişiler mi tutuklanıyor? İkincisi; kişinin tutuklanması gerekiyordur ama tutuklama uzun mu sürüyor? Tutuklanmaması gerektiği halde tutuklama yapılması önemli bir sorun. Prensip; yargılamanın tutuklama yapılmaksızın yapılmasıdır. Kişiler hakkında henüz bu nedenlerin varlığı yeterince ortaya konmadan tutuklamaya çok sık başvuruluyor. O nedenle birinci sorun bakımından, kanunlarımız öngörmemesine karşın böyle bir tutuklama furyası var. 
İlgisiz kişilere karşı süzgeç 
-Sorunun kaynağı nedir? 
Bazı davalarda sanık sayısı o kadar çok, dava o kadar karmaşık hale getiriliyor ki, baştan o davanın makul sürede bitirilemeyeceği anlaşılıyor. Tutuklama haklı olsa bile davanın uzun sürmesi nedeniyle uzun tutuklama ortaya çıkıyor, böyle bir yanlışlığa neden oluyor. Türkiye’de pek çok dava, bunu sadece terör suçu için demiyorum, geniş kapsamlı, yüzlerce insan bir örgüt kapsamında görülerek dava açılıyor. Bu davalar uzun sürecektir. İşin başında bu yanlışın yapılmaması gerekir. Hakimin önüne onlarca klasör ve yüzlerce insan getirildiği zaman hakim ‘Bunlara bir bakayım’ diyene kadar bir iki yıl geçiyor. 
Gizlilik varsa tutuklama olmaz 
-Zaten örgütlü suçta tutuklanmama şansı yok gibi? 
Gizlilik kararı olan dosyada tutuklama yapmak son derece sakıncalı. Kişi dava açılana kadar neyle suçlandığını bilmiyor. Gizli tutacaksan dosyayı, tutuklamayacaksın. Kanun değişikliği yapılacaksa, ‘Gizlilik kararı olan davalarda tutuklama kararı verilemez’ denilsin. Almanlar, bunu yaptı. 
Olağanüstü dönemde yetiştik 
-Sorun nereden kaynaklanıyor? 
Yargı kültürü meselesi bu. Türkiye’deki hukukçular olağandışı dönemlerde yetişti. Normal dönemde yetişen yok gibi. 27 Mayıs, 12 Mart, 12 Eylül, 28 Şubat. Dolayısıyla olağanüstü dönemlerde yargı zihniyeti biçimlenmiş. Hukuku bu uygulamalarda öğrenmişler ve ‘Bunlar olabilir’ diye düşünmüşler. Buna kendimi de dahil ediyorum. 
Hakim ve savcı yanlış için tazminat ödemeli 
Uzun tutukluluklar konusunda Başbakan ya da Adalet Bakanı’nın açıklamasının dışında asıl yetkili kurumun HSYK olduğunu belirten Adem Sözüer “HSYK, bu uygulamalardaki yanlışları tespit edebilir. 3. Yargı Paketi’nde tutuklamaya gerekçe yazılsın denildi. HSYK, ‘Neden gerekçe yazmıyorsun’ eleştirisi yapmış mı? Bunun üzerinde etkin olarak duruyor mu? Bir hekim yanlış tedavi yaparsa sorumlu olur. Fakat yanlış karar verdi, tutuklama yaptı diye hakimden savcıdan tazminat almak imkansız gibi. Bu mekanizmayı etkinleştirmeliyiz. Savcı olarak yüz dava açıp, ellisinde beraat var ise ‘Bu elli davayı niye açtın’ diye sormak lazım. Ama birinin de ‘Mahkemenin kesin hükümle mahkum ettiği kişileri ikide bir niye serbest bırakıyorsunuz’ demesi gerek” dedi. 
İlker Başbuğ’un tutukluluğu skandal 
İLKER Başbuğ’un tutukluluğuna itirazları  doğal bulan Sözüer “Başbuğ maalesef tutuklu. Bu skandal. Bir Genelkurmay Başkanı görev döneminde suç işlediğine ilişkin bir soruşturma var. Ama emekli olduktan sonra hakim karşısına çıkartılıyor. Bu da çok manidar. Görev le ilgili bir suç ise, Başbuğ’un neden emekli olması bekleniyor? Başbuğ’un durumu izah edilebilecek bir şey değil. Asıl mesele şu; Türkiye’de darbe girişimleri vardı. Bu her hükümetin uğraşması gereken köklü bir sorundur. Sorun ceza hukuku yolu ile çözülemez. Demokrasi dışı müdahaleleri önlemek için başka köklü tedbirler alınmalı. 
ŞİMDİ TAHLİYE ETSE EMİR ALDILAR DENECEK 
BAŞBAKAN Erdoğan’ın ‘uzun tutukluluk mağduriyete neden oluyor’ sözleri hatırlatılınca Sözüer “Başbakan’ın bu sözünden sonra tahliyeler başlar tahmini yürütemem. Sen hakim olsan, bu söz üzerine tahliye etsen, ‘Başbakan emir verdi tahliye etti’ derler.