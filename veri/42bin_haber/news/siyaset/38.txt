Meclis'te bütçe maratonu başlıyor
Meclis, 2013 yılı bütçesini görüşmeye başlayacak.
 TBMM Genel Kurulu'nda, 30 Ekim Salı günü, CHP'nin, Başbakan Erdoğan hakkında verdiği soruşturma önergesi görüşülecek.
 CHP Aydın Milletvekili Bülent Tezcan ve arkadaşları, ''yargıya emir ve talimat vererek suç işlediği'' iddiasıyla Erdoğan hakkında, Meclis soruşturması açılmasını talep etmişti.
 TBMM Plan ve Bütçe Komisyonu, 2013 Yılı Merkezi Yönetim Bütçe Kanunu Tasarısı ile 2011 Yılı Merkezi Yönetim Kesin Hesap Kanunu Tasarısını 30 Ekim Salı günü görüşmeye başlayacak. Maliye Bakanı Mehmet Şimşek, tasarıyı komisyona sunacak.
 Darbeleri Araştırma Komisyonu, çalışmalarına bu hafta da devam edecek. 28 Şubat sürecine ilişkin alt komisyon, 30 Ekim tarihinden itibaren, eski CHP Genel Başkanı Deniz Baykal ile Oktay Ekşi, Ümmet Kandoğan, Bahattin Şeker, Turhan Tayan, Hasan Celal Güzel, İsmail Kahraman, Mehmet Elkatmış, Cumhur Ersümer, Rüştü Kazım Yücelen, Salih Kapusuz, Şevket Kazan, Şeref Malkoç, Akın Birdal ve Şükrü Karatepe'yi dinleyecek.
 12 Eylül darbesine ilişkin alt komisyon Mehmet Keçeciler ve Ramazan Ongun'u; 27 Mayıs 1960 darbesine ilişkin alt komisyon da Ertuğrul Kürkcü ve Ferruh Bozbeyli'yi konuk edecek.
 AA
  