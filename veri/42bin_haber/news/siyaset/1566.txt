CHP'nin sistemi başarılı oldu
CHP'de, Bilgi ve İletişim Teknolojileri Genel Başkan Yardımcılığı tarafından yaklaşık bir yıl önce uygulamaya sokulan 'mobil aidat' sistemi, yeni yazılımla geliştirildi.
Büyük ilgi gördüğü belirtilen yeni yazılım sayesinde, yaklaşık bir milyona ulaşan üyelerin aidatlarını ödeyip ödemedikleri il, ilçe ve belde bazında takip edilebiliyor.

CHP Genel Başkan Yardımcısı Emrehan Halıcı, AA muhabirine yaptığı açıklamada, 'mobil aidat' uygulamasının yaklaşık bir yıl önce faaliyete geçtiğini söyledi.

Partilerin makbuzla aidat toplamalarının çok zor olduğuna değinen Halıcı, mobil sistemin ise birçok rahatlığı beraberinde getirdiğini söyledi.

Üyelerin, 'CHP' yazıp 6247'ye mesaj göndererek aylık 1 lira olan aidatlarını ödeyebilme imkanı sunan uygulamanın büyük başarı sağladığını ve aidat gelirlerinin önemli oranda arttığını anlatan Halıcı, yazılımı daha da geliştirdiklerini ifade etti.

-Tek tuşla takip-

Uygulamayı ilk ve en geniş anlamda kullanan parti olduklarını belirten Halıcı, yeni yazılım sayesinde, üyelerin aidatlarını ödeyip ödemedikleri il, ilçe ve belde bazında takip edilebileceğini kaydetti.

Halıcı, şöyle konuştu:

'Uygulama yaklaşık bir yıl önce başladı ancak illerin, ilçelerin ve beldelerin toplanan aidatın nereye ait olduğunu görebilme teknolojisini yeni geliştirdik. Hala üzerinde çalışıyoruz, tanıtımını yapmadık. Ama şimdiden büyük ilgi gördü. Şu an sadece genel merkez değil, bütün il ve ilçe yöneticileri CHP intraneti üzerinden bir tuşla hangi üyelerinin aidatını ödemediğini, hangisinin ödediğini takip edebiliyorlar. Bir ödeme yapıldığı zaman bu sisteme girmiş oluyor, bunu hem genel merkez hem il hem de ilçe başkanlıkları takip ediyor. Genel merkez her yeri görüyor. Uygulama hem ödemeyi yapmak için büyük kolaylık sağlarken, yönetici için de takip açısından önemli rahatlık sunuyor.'

Tüzükleri gereği, özellikle ilçelerin toplanan aidatların önemli bir kısmını alması gerektiğinin altını çizen Halıcı, yeni geliştirdikleri yazılımla bu oranın çok daha fazla artacağını da kaydetti.