CHP çözüm için samimi değil BDPye rüştünü ispat fırsatı
Kürt sorununun çözümü konusunda hükümette ve millette iradenin olduğunu vurgulayan AK Partili Ahmet Aydın Hiç olmadığı kadar çözüme yakınız diyebiliriz Zemin uygun, iklim yumuşadı dedi. Aydın, CHP ve BDPnin tavrını da eleştirdi.

AK PARTİ’Lİ AYDIN ÇÖZÜM SÜRECİNDE MUHALEFETİN TAVRINI DEĞERLENDİRDİ 
AK PARTİ Grup Başkanvekili Ahmet Aydın, CHP’nin Kürt sorununun çözümünde samimi olmadığını savunarak, “Sorunun asıl müsebbibi CHP’nin tek parti zihniyetidir” dedi. Aydın, sorunun çözümünün BDP’nin rüştünü ispat açısından fırsat olduğunu söyledi. 
-Barış süreci nasıl işliyor? 
Zaten devam bir süreçti, bu süreç kamuoyunda kabul gördü. Artık Türkiye halkı, bu millet bu sorunu gündemden düşürmek istiyor. Türkiye’de ilk defa bir çözüm iradesi belirdi, güçlü bir irade. İktidar partisi bu konuda çok samimi, halkımız bu noktada sağduyulu ve bu sürecin umutla ve mutlu şekilde sona ermesini arzuluyor, bekliyor. Sorumluluk makamındakilerin sorumlu davranması lazım. 
-Sürecin Paris infazları gibi olaylarla sabote edilmesi mümkün mü? 
 Önümüzdeki dönemlerde de çeşitli provokasyonlar olabilir. Biz bu süreçten ümitvarız ama temkinli davranmak lazım, bütün halkımızın ihtiyatlı davranması lazım. CHP’de eski genlerine dayalı olarak yeniden ayrımcılık zikredilmeye başlandı. MHP’nin tavrı zaten ortada, bu sorunu yok sayıyor. Ama CHP kendisi çok ciddi çelişkilerle dolu. Bu sorunun asıl müsebbibi işte bu zihniyettir, CHP’nin tek parti zihniyetiyle insanları tek tipleştirmeye çalışmasıdır. Farklılıkları yok saymasıdır, ret, inkar, asimilasyon politikalarıdır. CHP adeta 1930’ların, 1940’ların CHP’sine dönmüş vaziyette. Bu sorunun çözümü de kolay değil ama ümitliyiz. Zemin uygun, iklim yumuşadı. O açıdan hepimizin halkın talebine uygun bir şekilde sorumlu davranması lazım, sorumlu siyaset yapması lazım. Provokasyonlar olabilir, dış güçler bunu istemeyebilir, kıskananlar da olabilir, ideolojik davrananlar olabilir. Ama bu sorun siyaset üstü şekilde ele alınmalı, siyasi polemiklere heba edilmemeli. Hiç olmadığı kadar çözüme yakınız diyebiliriz. Bu irade bizde var, halkta da var, inşallah diğer partilerde de olur. 
-CHP’li Birgül Ayman Güler’in sözlerini nasıl değerlendiriyorsunuz? 
Birgül Ayman Güler’in özrü kabahatinden büyük oldu. Milleti özre davet etti. Asıl CHP’nin bu ülkeye özür borcu var. CHP’nin geçmişinde çok ayrımcı hususlar var, Dersim hadisesinde bunu yaptı. CHP’de şu anda tarih tekerrürden ibaret. Geçmişin izdüşümlerini bugün görüyoruz. Sadece bir milletvekiliyle de sınırlı değil, bakın Güler’e sahip çıkan birçok milletvekili oldu. Her bir milletvekili bir CHP demek, hangisinin CHP’sini biz kabul edeceğiz? Genel başkan yardımcısı, grup başkanvekili farklı konuşuyor. Kılıçdaroğlu Diyarbakır’da farklı konuşuyor Edirne’de farklı konuşuyor. 
-CHP’nin tavrı için ne dersiniz? 
Katkısını önemli buluyoruz çünkü bu ülkenin ana muhalefet partisi. Ama samimi şekilde katkı vermeli. CHP bana samimi gelmiyor. Biz bu sorunu gündemden düşürmek istiyoruz. Üzüm yemek istiyoruz bağcıyla işimiz yok. 
-BDP’nin süreçle ilgili tavrını nasıl değerlendiriyorsunuz? 
BDP bugüne kadar maalesef rüştünü ispat edebilmiş bir parti konumunda değildir. Milli birlik ve kardeşlik projesini başlattığımızda BDP’yi de ziyaret etmek istedik, ‘Adres İmralı’ dedi. Başka konularda da muhatap almak istediğimizde İmralı ile Kandil arasında gidip geldi ve siyaseten rüştünü ispat edemedi. Ayakları üstünde duran, kendi iradesiyle hareket eden bir parti görünümünden uzaktı. BDP için de bir fırsattır. Bu sorunun çözümü BDP’nin de siyasetin rüştünü ispat etmesi açısından önemlidir, onların da özgür siyaset yapmasının önünü açabilir. Bu açıdan sorumlu davranması gerekiyor.