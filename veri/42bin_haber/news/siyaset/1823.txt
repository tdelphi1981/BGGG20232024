AK Partili vekilden gelişen teknoloji uyarısı
AK Parti Samsun Milletvekili Cemal Yılmaz Demir gelişen teknolojinin kültürel değerleri tehdit altına alırken, gençleri de toplumdan uzaklaştırdığına dikkat çekti.
AK Parti Samsun Milletvekili Cemal Yılmaz Demir, hızla gelişen teknolojinin sadece tüketim alışkanlıklarını değil, sosyal ilişki ve kültürel değerleri tehdit eder bir boyuta geldiğini dile getirdi. Yazılı açıklama yapan Demir, başta çocuklar ve gençler olmak üzere toplumun tüm fertlerinin bu tehdide maruz kaldığını ifade ederek, "Baş döndürücü bir hızla gelişen teknoloji yeni nesli tehdit ediyor. Kültürel tahribatın büyümemesi için yeni bir yaklaşım tarzının benimsenmesi gerekir. Anne, baba ve öğretmenler olmak üzere yol gösterici yönlendirici hedefler ortaya koyulmalıdır. Özellikle gençlerin kendilerini toplumdan tecrit etmeyip, toplumsal ve küresel gelişmeleri yakından takip eden ve kayıtsız kalmayan, sorgulayan, çözüm ve proje üreten birer kimliğe sahip olmalıdır. Teknoloji ve modernizmin yönlendirdiği değil onları yönlendiren nesiller yetiştirmeliyiz" diye konuştu.

Medya kuruluşlarına da çağrıda bulunan milletvekili Cemal Yılmaz Demir, "İstiklal Marşı'nın kabul edilmesinin yıldönümünü kutladığımız bugünlerde merhum Mehmet Akif'in dile getirdiği sağlam ve güçlü bir eğitim modeli ile bu sıkıntıları bertaraf edecek kültürel donanıma sahip Asım neslini yetiştirmek ortak idealimiz olmalıdır. Bu konuda başta televizyon ve internet olmak üzere tüm medya kuruluşları sorunların çözümünde yapıcı bir rol oynaması gerekmektedir" dedi.