Demirtaş: 1 hafta 10 güne süreç netleşir
BDP Eşbaşkanı Selahattin Demirtaş, yaptıkları eleştiri ve önerilerin ardından kendilerine psikolojik baskı kurulmak istendiğini öne sürerken, 1 hafta 10 gün içerisinde sürecin netleşeceğini söyledi.
 Uydu aracılığıyla PKK çizgisinde yayın yapan Nüçe (Haber) TV'deki tartışma programında PKK'nın Kuzey Irak'taki Kandil Dağı'ndaki yöneticilerinden Mustafa Karasu ile yapılan röportaj ekrana getirildi. Tartışma programına Brüksel'den katılan BDP Genel Başkanı Demirtaş, 'Sağlıklı olarak dışarıyla temas kurabilmek bilgi alabilmek, Öcalan için olmazsa olmazdır. Siyasi bir heyetimizin tekrar adaya gidip görüşmesi gerek. Bizim de siyaset olarak önerilerimiz var. 1 hafta 10 gün içerisinde bütün süreçlerin netleşebileceğini düşünüyoruz' dedi.
 ÖCALAN KRAL DEĞİL
 Karasu ise, örgüt olarak,  Öcalan'ın girişim ve görüşmelerini desteklediklerini söylerken, 'Tabii önderlik de kendisini kral, padişah görmüyor. Bizimle, aydınlarla ve çok geniş çevre ile görüşmeyi, çözüme onları da ortak etmeyi istiyor' diye konuştu.
 Zazaca savunmaya mikrofon yok
 Terör örgütü PKK'yı da bünyesinde bulunduran KCK ana davasının duruşması Diyarbakır 6'ıncı Ağır Ceza Mahkemesi'nde devam ederken Zazaca ifade krizi yaşandı. Mahkeme başkanı Bekir Soytürk,  tutuklu sanıklardan Zülküf Karatekin'in delil ikamesini yapacaklarını söyledi. Sanık Karatekin delil klasöründeki belgelerin okunmasının ardından uzatılan mikrofona Zazaca 20 saniye konuştu. Hemen sonra mikrofonu kapatıldı. Sanık avukatlarından Sebahattin Korkmaz ise mahkeme heyetine mikrofonu neden uzattıklarını anlamadıklarını belirtti. Soytürk mikrofonu savunma için değil, sanıkların delillerle ilgili söyleyecekleri bir şeyin olup olmadığını söylemeleri için uzattıklarını belirtti.