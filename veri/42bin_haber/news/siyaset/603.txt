Bağış'tan Fransa'ya: 'Failleri bulun, yoksa...'
Avrupa Birliği Bakanı ve Başmüzakereci Egemen Bağış, Fransa'da öldürülen PKK'lı kadınlarla ilgili Fransa'nın olayı aydınlığa kavuşturması gerektiğini, aksi halde şüphe bulutlarının üzerilerinde dolaşacağını söyledi. Bağış, Türkiye'de son dönemde başlatılan barış sürecinin de bazı odaklar tarafından bozulmaya çalışıldığını da ifade etti.
 Bakan Bağış, İstanbul Dedeman Otel'de İngiltere'nin katkılarıyla Avrupa Birliği Bakanlığı tarafından yürütülen 'Genç İş Adamları AB yolunda Projesi' toplantısına katıldı. İngiltere'nin İstanbul Başkonsolosu Leigh Turner ile birlikte toplantıda konuşan Bağış, Avrupa Birliği'ne üyelik konusunda İngiltere'nin de Türkiye'ye benzer bir süreçten geçtiğini ancak bugün gelinin noktada İngiltere'nin kendi hassasiyetleri ile kendini kabul ettirdiğini ve Avrupa Birliği üyesi olduğunu söyledi. 

Bağış'ın dikkat çektiği diğer konu Türkiye'de terörün bitirilmesi için başlatılan sürece ilişkindi. Bağış, Türkiye'de her kesimin barış süreci için bir araya geldiğini belirterek, "Ama Ortadoğu'daki çatışmadan rant elde edebileceğini zanneden birileri bunu durdurmak için her türlü olumsuz kampanyayı, hatta infaz çabalarına kadar süreçlerini ilerletebiliyor. Ama biz inadına kardeşlik, inadına birlik beraberlik diyeceğiz ve birilerinin Ortadoğu'da huzuru kaçırmakla elde edebileceğini zannettiği rantların, aslında hiç bir şekilde onların o fırsatlara kavuşamayacaklarını çok net bir şekilde ortaya koyacağız." dedi. 

Bağış, Fransa'da öldürülen PKK'lı kadınlarla ilgili değerlendirmede de bulundu. Cinayetlerin Fransa tarafından aydınlatılması gerektiğine atıfta bulunan Bağış, "Fransa'da bu son dönende en üst seviyede yapılan açıklamalar aslında düşündürücüdür. Ben buradan Fransız yöneticilere de bir çağrıda bulunmak istiyorum. Bir an evvel bu infazların aydınlatılmasını sağlayın, çünkü bu cinayetlerin failleri yakalanmadıkça üzerinizde şüphe bulutları dolaşacaktır. İnsanlık sadece Türkiye'de değil, insanlık sizi sorgulayacaktır." ifadelerini kullandı.

Toplantıda İngiltere'nin İstanbul Başkonsolosu Turner de bir konuşma yaparak projeye ve Türkiye'nin AB üyeliği konusunda değerlendirmelerde bulundu.