'Lütfen açlık grevlerini sona erdirin'
Başbakan Yardımcısı Bülent Arınç, cezaevlerinde açlık grevi yapanların dayandıkları konuların kendi konumlarıyla ilgili olmadığını, siyasi taleplerde bulunduklarını belirterek, “Bu üç talebin de karşılığı açlık grevi değildir. Bu grevi sürdürme niyetinde olan içerideki yurttaşlarımıza seslenmek istiyorum. Bu grevleri lütfen sona erdirin. Eşleriniz, aileleriniz, sizi sevenler var. Bütün bir Türkiye sizin bu grevleri bir an önce sonlandırmanızı istiyor” dedi.
 Başbakan Yardımcısı Bülent Arınç, cezaevlerinde açlık grevi yapanların dayandıkları konuların kendi konumlarıyla ilgili olmadığını, siyasi taleplerde bulunduklarını belirterek, “Bu üç talebin de karşılığı açlık grevi değildir. Bu grevi sürdürme niyetinde olan içerideki yurttaşlarımıza seslenmek istiyorum. Bu grevleri lütfen sona erdirin. Eşleriniz, aileleriniz, sizi sevenler var. Bütün bir Türkiye sizin bu grevleri bir an önce sonlandırmanızı istiyor” dedi.
 Milli Kütüphane Sergi Salonu’nun da İş Holding'in katkılarıyla düzenlenen “Hiç’ten Gelenler, Hat ve Tezhip Sergisi”ne katılan Başbakan Yardımcısı Bülent Arınç, gazetecilerin açlık grevine ilişkin sorularını yanıtladı. Cezaevlerinde bazı tutuklu ve hükümlülerin açlık grevi yaptığını, ölüm orucu ve açlık grevi arasındaki ayrımın iyi yapılması gerektiğini ifade eden Arınç, “Bu grevi yaparken dayandıkları konular, kendi konumlarıyla ilgili değildir. Cezaevi şartlarının iyileştirilmesi, kötü muamele veya fena muamele, işkence... Buna yönelik olumsuzlukların kaldırılması değildir. Üç noktada siyasi talepte bulunuyorlar. Bu siyasi taleplerin hemen hemen ikisi esasen bugün için çözülmüş durumda. Diğer konu ise üzerinde çalışılması ve zaman içerisinde değerlendirilmesi gereken konulardır” dedi. Arınç, üç talebin de karşılığının açlık grevi olmadığını ifade ederek, “Bu grevi sürdürme niyetinde olan içerideki yurttaşlarımıza seslenmek istiyorum. Bu grevleri lütfen sona erdirin. Eşleriniz, aileleriniz, sizi sevenler var. Bütün bir Türkiye sizin bu grevleri bir an önce sonlandırmanızı istiyor, bundan vücut bütünlüğünüz ve sağlınız zarar görmesin” diye konuştu. BDP’li milletvekillerinin de açlık grevlerine kendilerinin başlaması yerine mevcutlarının sona erdirilmesi konusunda girişimlerde bulunmasını isteyen Arınç, “Onlardan beklediğimiz polisle çatışmak veya sokaklarda kamu malına zarar verecek eylemlerde bulunmak değil. Bu insanların hayatta kalmasını temin etmek için onların yakınları aileleriyle ilişki kurmaları ve grevleri bir an önce sona erdirmeleridir” değerlendirmesinde bulundu. Türkiye’de her haklı talebi veya haklı olsun veya olmasın her demokratik talebi değerlendirebilecek, sonuçlandırabilecek bir parlamentonun ve hükümetin bulunduğunu kaydeden Arınç, grevlerin hiç bir hukuki, akli, mantıki ve makul bir dayanağının bulunmadığını ifade etti. “Bugün için en azından bu grevlerin sona erdirildiğinin duyurulmasını istiyoruz” diyen Başbakan Yardımcısı, açlık grevinde bulunanların talepleri konusunda hükümetin gereken çalışmaları yapacağını ve sonuçlarını açıklayacağını vurguladı.
 -İDAMIN GERİ GELMESİNE YÖNELİK BİR KARARIMIZ YOK-
 Arınç, bir gazetecinin, Başbakan Recep Tayyip Erdoğan’ın AK Parti’nin Kızılcahamam’daki kampında yaptığı konuşmada “idam cezasına” yönelik açıklamalarının nasıl değerlendirilmesi gerektiğine yönelik soru üzerine şöyle konuştu: 
 “Başbakanımızın dünkü sözleri kamuoyunda idam cezasının yeniden geri gelmesine yönelik bir beklenti olduğu yönündedir. Bu, hükümetin, parlamentomuzun, Meclis grubumuzun bir kararı değildir. Ancak terör eylemleri şiddetlendikçe masum insanlara, kadınlara yöneldikçe ve her gün kan dökülmeye devam edildikçe bunun karşılığı olarak bu olayların faillerinin mademki acımasızca insan öldürüyorlar artık bunların cezasının karşılığı da idam olmalıdır şeklinde kamuoyunda bir talep bir beklenti var.”
 BBP’nin, idam cezasına ilişkin anketler düzenleyerek, bu konuda bir kamu duyarlılığı olduğunu gözler önüne serdiğini ifade eden Arınç, idam cezasının hükümetin bugün için düşündüğü, parlamentonun bugün için gerçekleştirmek istediği bir konu olmadığını kaydetti. İdam cezasının kademeli olarak Anayasa’dan ve TCK’dan 10 yıl önce kaldırıldığını anımsatan Arınç, “10 sene sonra ‘bu cezaya ihtiyaç var’, denilmesinin tek haklı sebebi terördeki şiddetin artışı ve insanların vahşi, yırtıcı maalesef bir takım mahlûkatların masum insanların kanını dökmesidir. Bu beklentinin karşılığının başka türlü tecelli edeceğini düşünüyorum. Başbakanımız biz bunu getireceğiz, buna ihtiyaç var şeklinde değil, insanımızdaki bu beklentinin ve yahut da bu talebin ne noktaya geldiğini göstermek istemiştir” dedi.
 ANKA
  