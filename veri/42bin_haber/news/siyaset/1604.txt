Erdoğan, Balıkesir'den 42 tesis ve 342 proje açacak
Başbakan Recep Tayyip Erdoğan, bir dizi açılış, temel atma ve miting için yarın Balıkesir'e gelecek.
İki günlük ziyaret kapsamında sivil toplum kuruluşlarıyla da görüşecek olan Erdoğan, merkez ve üç ilçede halka seslenecek. Ziyareti kapsamında 42 tesis ve 342 projenin toplu açılışını yapacak. AK Parti Balıkesir İl Başkanı Mahmut Poyrazlı, bütün hazırlıkların tamamlandığını söyledi. Başbakan Erdoğan'ı ağırlamaktan onur duyacaklarını belirterek, "Özellikle teşkilatla biraraya geleceği toplantı bizim için çok önemli. Burada mutlaka söyleyeceği şeyler vardır. Büyükşehir ve önümüzdeki yerel seçimler için bize vereceği talimatlar olacaktır." dedi.

Bugüne kadar çeşitli sebeplerle dokuz defa Balıkesir'i ziyaret eden Erdoğan, geçen yıl 13 ili büyükşehir yapan kanunun başlattığı ziyaretler kapsamında onuncu defa gelecek. Son olarak 2011 Mayıs ayında genel seçim mitingi için gelen Erdoğan, Kuvayi Milliye Meydanı'nda Balıkesirlilere büyükşehir sözü vermişti.
 
Başbakan Erdoğan, 2 Mart 2013 Cumartesi saat 12.00 sıralarında Balıkesir Havaalanı'na inecek. Saat 13.00'te Atatürk Ztadı önündeki Kuvayi Milliye Meydanı'nda halka seslenecek ve toplu açılışlar yapacak. Ziyaretin ilk gününde daha sonra Bigadiç'e geçecek. İlçeyi ilk defa ziyaret edecek olan Erdoğan, saat 15.30'da Pazar Meydanı'nda halka hitap edecek. Saat 18.30'da Balıkesir'deki Gala Yaşam ve Aktivite Merkezi'nde parti teşkilatıyla yemek yiyecek. Geceyi Asya Termal Otel'de geçirecek olan Erdoğan, 3 Mart saat 10.30'da aynı yerde sivil toplum kuruluşları temsilcileriyle kahvaltıda buluşacak.

BİGADİÇ VE EDREMİT'E İLK ZİYARET

Başbakan Erdoğan, Balıkesir ziyaretinin ikinci gününde daha sonra Edremit ilçesine geçecek. Burada saat 12.00'de Şehit Hamdi Bey Meydanı'nda halka seslenecek ve çeşitli açılışlar yapacak. Son olarak Bandırma'ya gidecek olan Erdoğan, saat 15.00'te Cumhuriyet Meydanı'nda konuşacak. Çeşitli temel atma ve açılışların ardından Ankara'ya hareket edecek.

AK Parti İl Başkanı Poyrazlı, Başbakan Erdoğan'ın yarınki ziyaretine hazır olduklarını bildirdi. Cumartesi akşamı teşkilat mensuplarıyla biraraya geleceği yemekli toplantının kendileri için çok önemli olduğunu belirterek, "Bin 473 kişi katılacak. Başbakanımız'ın bu toplantıda bize söyleyeceği şeyler, büyükşehir ve önümüzdeki yerel seçimler için vereceği talimatlar olacaktır. Şu anda gündemin en önemli konusu olan terörün çözüm süreciyle ilgili bir şeyler paylaşacaktır." şeklinde konuştu. Erdoğan'ın, AK Parti'nin kuruluşundan sonra ilk defa 1 Aralık 2001'de Balıkesir'e geldiğini hatırlatan Poyrazlı, "Başbakanımız, 10. defa ilimizi ziyaret etmiş olacak. Ayrıca Bigadiç ve Edremit'e de partimizin kuruluşundan sonra ilk kez gidecek. İnşallah dört toplu açılışın yapılacağı meydanların tıklım tıklım dolu olmasını arzu ediyoruz." dedi.