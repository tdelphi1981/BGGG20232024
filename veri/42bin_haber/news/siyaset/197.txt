'Öcalan'ı Genelkurmay Başkanı yapsınlar'
Başbakan Erdoğan'ın "Silah bırakan PKK'lılar yurtdışına gidebilir" açıklamasına tepki gösteren CHP Grup Başkanvekili Muharrem İnce, "PKK'lılara TOKİ villa yapsın, emekli maaşı bağlansın. Hatta Abdullah Öcalan'ı İlker Başbuğ'un yerine Genelkurmay Başkanı yapsınlar" dedi 
 CHP Grup Başkan Vekili Muharrem İnce, konferansa katılmak için geldiği Edirne’de Başbakan Recep Tayyip Erdoğan’a yüklendi. Erdoğan’ın Muhteşem Yüzyıl dizisiyle ilgili olan eleştirilerinin yanı sıra, silahlarını bırakan PKK’lıların başka ülkelere gönderilebileceği söylemine de değinen İnce, "Mümkünse onlara birer paşa unvanı verilsin. Abdullah Öcalan’ı da İlker Başbuğ’un yerine Genelkurmay Başkanı yapsınlar. Böyle saçmalık olur mu?" sözleriyle tepki gösterdi.
 
 >> CHP'DEN İNCE'YE TAM DESTEK 
 CHP Grup Başkan Vekili Muharrem İnce, Edirne Belediye Başkanlığı tarafından bu yıl ilk kez düzenlenen ’1’nci Eğitim ve Kültür Festivali’ kapsamında ’Edirne’den girilince görülen Türkiye gerçeği’ konferansında konuşma yapmak üzere Edirne’ye geldi. Konferanstan önce CHP İl Başkanlığı’nı ziyaret eden CHP’li Muharrem İnce, Başbakan Recep Tayyip Erdoğan’ın Muhteşem Yüzyıl dizisiyle ilgili eleştirileri ve gündemdeki konulra ilgili görüşlerini açıkladı. 
 ’BAŞBAKAN EKRANLARDA 2 PADİŞAH İSTEMİYOR" 
 Dünyada televizyon dizilerle uğraşan ilk ve tek başbakanın Recep Tayyip Erdoğan olduğunu savunan İnce şunları söyledi: 
 "Başbakan bugünlerde Muhteşem Yüzyıl’a taktı. Madem ki Mimar Sinan’ın ustalık eserim dediği Selimiye’nin şehrindeyiz. Başbakan’a buradan bir cevap verelim. Birincisi ekranlarda iki padişah istemiyor. Tek padişah istiyor. ’Ben varım’ diyor, ’Kanuni’ye ne gerek var’ diyor. İkincisi, ’dizinin katli vaciptir’ diye beyanlarda bulunuyor. Başbakan diyor ki ’Kanuni’nin 30 yılı at üstünde geçti’. Başbakan’a diyorum ki, Kanuni’nin ömrü haçlılarla uğraşmakla geçti. Haçlı seferleriyle mücadele etti. Senin gibi Büyük Orta Doğu Projesi Eşbaşkanı değildi. ’Kanuni’nin 30 yılı at sırtında geçti’ diyorsun. Sen hayatında bir kere beygire bineyim dedin, onda da düştün. Yani Kanuni cihan padişahıydı, sen ’cihan’ın üstüne bindin ondan da düştün. Başbakan ikinci bir padişah istemiyor, herhalde raytingleri kıskanıyor. Herhalde dünyada televizyon dizilerle uğraşan ilk ve tek başbakan bizimkisidir." 
 ’ÖCALAN GİZLİ TANIK MI?’ 
 CHP’li İnce Ergenekon davasında 44 gizli tanık olduğunu, Abdullah Öcalan’ın bunların arasında yer alıp almadığını bilmediklerini kaydederek şöyle konuştu: 
 "Türkiye bir karanlığa doğru dolu dizgin gidiyor, bunu herkes görüyor. Bunu sadece laiklik anlamında tehlikeyle tanımlamak yanlış ve eksik olur. Geleceğimiz, laiklik, mirasımız, ülkenin güvenliği, çıkarları, arazileri her şeyimiz tehlikede. Güvenliğmiz tehlikede derken boşuna söylemiyorum. Bu ülkenin generalleri içerde, gemi kullanacak Amiralimiz yok bizim, hepsi hapiste. Türkiye’de Ergenekon davasında 44 gizli tanık var. Bunların içinde 14 yaşında çocuğa tecavüz eden de var, Şemdin Sakık da var. Belki de bunlardan bir tanesi Abdullah Öcalan, bunu bilmiyoruz. Yani PKK’lı bir terörist gizli tanık, Genelkurmay Başkanı hapishanede tutuklu. Çocuklarımızın geleceğinden kaygı duyuyoruz." 
 ’ÖCALAN GENELKURMAY BAŞKANI OLSUN’ 
 Başbakan Recep Tayyip Erdoğan’ın silahlarını bırakan örgüt üyelerinin başka bir ülkeye gönderilebileceği söylemine de değinen Muharrem İnce konuşmasını şöyle sürdürdü: 
 "Başbakan çıkıp gelirlerse, ya da başka ülkeye giderlerse diye açıklamalarda bulundu. Başbakan’a şunu öneriyorum. Yetmez Habur’da karşılamalar, onlara TOKİ’den birer villa yaptırsın. Milletvekilinden yüksek emekli maaşı bağlasın, mümkünse onlara birer paşa unvanı verilsin. Hatta onlardan General yapılsın. Abdullah Öcalan’ı da İlker Başbuğ’un yerine Genelkurmay Başkanı yapsınlar. Böyle saçmalık olur mu. Bunları söyleyelim bari de daha iyi anlatırız diye düşünüyorum." 
 Açıklamalarının ardından partililerle sohbet eden İnce, daha sonra Saraçlar Caddesi’nde esnafı ziyaret etti. Edirne Belediye Başkanı Hamdi Sedefçi’yi makamında ziyaret edecek olan İnce, Edirne Ticaret ve Sanayi Odası’ndaki ’Edirne’den girilince görülen Türkiye gerçeği’ konferansında konuşacak.
 
 DHA