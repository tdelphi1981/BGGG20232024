Ergün: 28 Şubat en büyük zararı mesleki eğitime verdi
Bilim, Sanayi ve Teknoloji Bakanı Nihat Ergün, 28 Şubat post-modern darbesinin, en büyük zararı eğitime, özellikle mesleki eğitime verdiğini söyledi. Son 10 yılda mesleki eğitimi güçlendirmek için önemli adımlar atıldığını anlatan Ergün, özellikle kat sayı sorununu aşılmasının yeniden velilerin meslek liselerine teveccühünü sağladığını ifade etti.
Bilim, Sanayi ve Teknoloji Bakanı Nihat Ergün ile Milli Eğitim Bakanı Nabi Avcı, bakanlıkları arasında mesleki ve teknik eğitim kurumlarında görevli yönetici ve öğretmenlere yönelik 'Girişimcilik ve Liderlik Eğitimleri İşbirliği Protokolü' imza törenine katıldı. 

Bakan Nihat Ergün, Türkiye'nin en büyük avantajının genç bir nüfusa sahip olması olduğunu vurguladı. Avrupa nüfusunun yaşlı olduğuna dikkat çeken Ergün, genç nüfusunun bir imkan ve fırsat olduğunu ve iyi değerlendirilmesi halinde büyük bir nimet olacağını ifade etti. Aksi halde büyük bir sorun olacağını dile getiren Ergün, en büyük yatırımın insana yapılan yatırım olduğunu altını çizdi. Doğru eğitim politikalarının orta ve uzun vadede başarılı olmanın anahtarı olduğunu belirten Ergün, bilginin ürüne, üretime dönüştürülmesinin temin edilmesi gerektiğini söyledi. 

Sanayicilerden sık sık istedikleri elemanı bulamadıkları yönünde şikayet aldığını hatırlatan Ergün, bu durumun eğitimden kaynaklandığını kaydetti. Hem işsizliğin olduğu hem de istenilen elemanın bulunamamasının bir çelişki olduğuna dikkat çeken Ergün, Türkiye'de bazı süreçlerin tartışıldığını, bunlardan birinin de 28 Şubat post-modern darbe süreci olduğunu hatırlattı. 

Bankaların içinin boşaltıldığını dile getiren Ergün, bu sürecin en büyük zararını eğitime, özellikle mesleki eğitime verdiğini vurguladı. Son 10 yılda mesleki eğitimi güçlendirmek için önemli adımlar atıldığını anlatan Ergün, özellikle kat sayı sorununu aşılmasının yeniden velilerin meslek liselerine teveccühünü sağladığını ifade etti. 

Mesleki eğitim veren okulların nitelik olarak geliştirilmesine ağırlık vereceklerini anlatan Ergün, hem öğretmen hem materyal kalitesini artırmanın bu çalışmalara bağlı olduğunu kaydetti. 

Milli Eğitim Bakanı Nabi Avcı ise "Toplumsal kültürümüzün yeni ve farklı şeyler söylemeyi, hayal kurmayı, merak ve araştırma duygusunu, cesaret ve öz güveni teşvik ettiğini, çocuklarımızı yüreklendirdiğini söylemek biraz zor görünüyor." dedi. 

Çocukların önlerindeki engelleri bu anlamda kaldırmak ve cesaretlendirmenin herkesin görevi olduğunu ifade eden Avcı, bu görevin önce anne ve baba ile öğretmenlere düştüğünü kaydetti. Mesleki gelişim, girişimciliği önemsediklerini ve bu konuda projeler geliştirdiklerini anlatan Avcı, öğrencilerin girişimcilik ruhunu canlandıracak çalışmalar yaparken bu zihniyet dönüşümünü çok daha hızlı gerçekleştirmek istediklerini söyledi. 

Proje kapsamında 25 bin öğretmen ve yöneticiyi eğitimden geçirmeyi hedeflediklerini dile getiren Avcı, verilen destekten dolayı teşekkür etti. 

Konuşmaların ardından iki bakanlık arasında protokol imzalandı.