CHP'li Nur Serter yine iş başında!
CHP'nin, AK Parti'nin eğitim politikasının araştırılmasına ilişkin verdiği grup önerisi, Meclis Genel Kurulu'nda reddedildi. CHP'li Nur Serter'in gösterdiği fotoğraf, AK Partililer tarafından tepkiyle karşılandı.
"TÜRBANI BÜTÜN OKULLARA SOKTUNUZ"
CHP İstanbul Milletvekili Nur Serter, AK Parti'nin eğitim politikasını eleştirerek, "Tüm okullarda derslik sorunu yaşanırken, imam hatiplere ayrıcalık tanıdınız" diyerek şöyle devam etti: "Siyasi projenizin simgesi olan türbanı yasalara aykırı olarak bütün okullara soktunuz. Bütün okullara bayrak yaptınız, anaokullarındaki 3 yaşındaki çocukların başlarını bağlattınız, 3 yaşında anaokulu öğrencilerinin başlarını bağlattınız. Atatürkçü gençlik yetiştirmeyi 'tek tipleşme' saydınız, Atatürk milliyetçiliğini yasalardan söküp attınız, ama 'dindar gençlik projesi'ni 'tek tipleşme' saymayıp övgüyle anlattınız."

"İKNA OLDUK"

Bu arada Serter'in konuşması sırasında AK Parti sıralarından "İkna olduk, ikna olduk" sesleri yükseldi.
Hatırlanacağı üzere Nur Serter, İstanbul Üniversitesi rektör yardımcısı olduğu dönemde başörtülü öğrencilere yönelik kurulan ikna odalarının mucidi olarak biliniyor.