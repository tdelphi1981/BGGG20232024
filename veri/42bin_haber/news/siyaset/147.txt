'AKP samimiyse dokunulmazlığı kaldırsın'
CHP Konya Milletvekili Atilla Kart, dokunulmazlık konusunda, “AKP samimiyse dokunulmazlık düzenlemesi hemen yapılabilir” çağrısında bulundu.
 Yazılı bir açıklama yapan Kart, AK Parti’nin, Anayasa Uzlaşma Komisyonuna sunduğu “Yasama” bölümüyle ilgili taslak metinde dokunulmazlık konusuyla ilgili olarak, “...Seçimden önce veya sonra bir suç işlediği ileri sürülen milletvekili, Meclis’in kararı olmadıkça tutulamaz, sorguya çekilemez, tutuklanamaz ve yargılanamaz. Milletvekili hakkında seçimden önce veya sonra verilmiş bir ceza hükmünün yerine getirilmesi, milletvekilliğinin sona ermesine bırakılır ve milletvekilliği süresince dava ve ceza zamanaşımı  işlemez. Dokunulmazlıkla ilgili Meclis kararları milletvekilliğine yeniden seçilme halinde de geçerliliğini korur...” şeklinde öneride bulunduğunu kaydetti.
 AK Parti’nin önerisinin son derece açık olduğuna işaret eden Kart, “CHP’nin önerisiyle temel unsurlar örtüşmektedir. AKP bu önerisinde siyaseten samimi ve tutarlı ise 8 milletvekilinin tutuklu olduğu da göz önüne alındığında, Anayasa Uzlaşma Komisyonu çalışmalarına bağlı kalmadan  konuyla ilgili olarak ivedi bir şekilde yasal ya da anayasal düzenleme yapılması mümkündür” dedi.
 ANKA