Öcalan Erbil'e mi götürüldü?
 
 Adalet Bakanı Sadullah Ergin, Ankara’daki "Türkiye’de İfade ve Medya Özgürlüğü Konferansı" sonrası Avrupa Konseyi Genel Sekreteri Jagland ile ortak basın toplantısı düzenledi.
 
 Ergin bir gazetecinin, Abdullah Öcal’ın Erbil’e götürüldüğü yönündeki sorusuna, "İmralı’daki hükümlünün Erbil’e götürüldüğü yönündeki iddia tamamen gerçek dışı. Düşünülmesi bile söz konusu değil. Tebessümle karşılıyorum sadece" şeklinde yanıt verdi.
 
 Ergin İmralı’ya gidecek heyetler hakkında ise şunları kaydetti: "Yürümekte olan bir süreç var. Bu sürecin sağlıklı bir şekilde sonuçlandırılması noktasında taraflar dikkatli. Siyaset kurumunda, Barış ve Demokrasi Partisi ve istihbarat birimlerimizin yaptığı görüşmeler, bütün bunlar beraberce düşünülen çalışmalar. Önümüzdeki günlerde biraz beklersek neticeyi beraber göreceğiz. Kimler gidecek, ne zaman gidecek? Sağlıklı bir şekilde yürümesi için gayret sarf ediliyor."
 
 "BU TAMAMEN TÜRKİYE İLE AVRUPA KONSEYİ ARASINDA"
 
 4. Yargı Paketi hakkında da açıklamalarda bulunan Ergin, "4. Yargı Paketi Avrupa Birliği ile yürüttüğümüz platformların ürünüdür" diyerek sözlerini şöyle sürdürdü:
 
 ’İçerisinde ne var’ diye zaman zaman soru yönelttiniz. Avrupa İnsan Hakları Mahkemesi’nin Türkiye aleyhine verdiği ihlal kararlarında ne varsa, onları karşılayacak düzenlemeler olsun diye uğraşıyoruz. Bu tamamen Türkiye ile Avrupa Konseyi arasında ki, Avrupa İnsan Hakları Mahkemesi çerçevesindeki iletişimin ürünü olan bir çalışma. Bu çalışma elbette Türkiye’de ki insan hakları ihlallerinin önlenmesine dönüktür, temel özgürlük alanlarının güçlendirilmesine dönüktür. Bütün bunlar parlamentoya sevk edilir, yasalaşır ise bu Türkiye’de ki demokratik alt yapının daha da tahkim edilmesine hizmet edecek bir çalışmadır. Önümüzdeki hafta Bakanlar Kurulu Toplantısı yapılabilir ise o toplantıda değerlendirilmesini ümit ediyorum."
 
 "ÖNÜMÜZDEKİ SÜRECİ BERABERCE İZLEYELİM"
 
 Ergin, bir gazetecinin, muhalefet partisinden "Askerlerin yargılanması konusunda Başbakan’ın izni olsun" şeklinde talep olduğunu hatırlatması üzerine şunları kaydetti: "Bizim bu tür talepleri bireysel olarak bizim değerlendirmemiz doğru olmaz. Bu politikaların belirlendiği zeminler vardır, parti yetkili kurulları vardır, Bakanlar Kurulumuz vardır. Buralarda bu tip teklifler, düşünceler değerlendirilir, olgunlaştırılır. Ondan sonra kamuoyuyla paylaşılır. Önümüzdeki süreci beraberce izleyelim."
 
 "DOĞRU SÖYLEMEMİŞ DEMEKTİR"
 
 BDP Eş Başkanı Gültan Kışanak’ın bugünkü grup toplantısında "4. Yargı Paketi’ni İmralı ile görüşeceklerine gelsinler bizimle görüşsünler. 3 metre ötedeyiz" sözlerini değerlendiren Adalet Bakanı Ergin, "Orayla öyle bir görüşme varsa doğru söylemiş Gültan Hanım. Ama orayla bir görüşme yoksa bu konularda doğru söylememiş demektir" diyerek şunları kaydetti: "Biz gördüğünüz gibi 4. Yargı Paketi’nin temelini, 2011’de yaptığımız 15-17 Kasım tarihli çalıştaylara bağladık. O tarihten bu yana da aynı şeyleri söyleyip duruyoruz. 2011 Kasım ayından beri bu çalışmalar devam ediyor. Çalışmanın temel orijini, Avrupa İnsan Hakları Mahkemesi’nin Türkiye aleyhine verdiği ihlal kararlarını, nedenlerini ve sonuçlarını ortadan kaldırmaya dönük bir amaçla yapılıyor. Ama bu çalışmanın ürünü olan paket meclisten geçtiğinde elbette ki Türkiye’de ki insan haklarının, ifade özgürlüğünün, medya özgürlüğünün, düşünce özgürlüğünün güçlendirilmesi sonucunu doğuracak bir çalışmadır."
 
 DHA