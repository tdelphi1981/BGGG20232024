Metiner: Türkiye'den özür dilerim
AK Parti Adıyaman Milletvekili Mehmet Metiner, CHP'li Ümit Özgümüş ile Meclis Genel Kurulu'nda yaşadığı kavgaya ilişkin, 'Meclis'in hukukuna sahip çıkılmamıştır. Bir kınama cezası dahi çok görülmüştür' dedi.
Metiner, Meclis'te düzenlediği basın toplantısında, dünkü Genel Kurul'da CHP Adana Milletvekili Ümit Özgümüş ile yaşadığı gerginliğe ilişkin değerlendirmelerde bulundu.

Yaşanan olayı 'çok üzücü' diye niteleyen Metiner, Özgümüş ile arasında geçen diyalogların tutanaklarda olduğunu belirtti.

TBMM'de Genel Kurul kürsüsünden bir milletvekilinin, başka bir milletvekilini ilk kez ölümle tehdit ettiğini söyleyen Metiner, birleşimi yöneten Başkanvekili Meral Akşener'i, bu durum karşısında sergilediği tutumdan dolayı eleştirdi. Metiner, 'Sayın Başkan'a Meclis'in hukukuna sahip çıkması gerektiğini hatırlatmak isterim. Meclis'in hukukuna sahip çıkılmamıştır. Bir kınama cezası dahi çok görülmüştür. Çok değer verdiğim Meral Akşener Hanımefendi'ye 'yazıklar olsun' diyorum' dedi. 

Hiçbir milletvekilinin başka bir milletvekilini ölümle tehdit edemeyeceğini belirten Metiner, 'Bu densizlikte bulunan bir milletvekiline hiçbir şey olmamış muamelesi yapılamaz. Dün Meclis Başkanı'nın iyi bir sınav verdiği kanaatinde değilim. Kendisini kınıyorum' diye konuştu.

Kötü sözün sahibine ait olduğunu dile getiren Metiner, Özgümüş ile arasında geçen diyaloğu tutanaklardan okudu. Özgümüş'e sözlerini iade etmek zorunda kaldığını anlatan Metiner, 'çakal' sözünü geri aldığını söyledi.

Metiner, 'Bu yüzden kendini bilmez, ağzı bozuk Baas'çı milletvekilinin seviyesine kendimi düşürdüğüm için Türkiye toplumundan özür diliyorum. Keşke o sözlerin hiçbirisine tenezzül etmeseydim' dedi.

Suriye'de yönetimin, halkını acımasızca katlettiğini vurgulayan Metiner, Özgümüş'ün Suriye rejimini savunan sözlerinin CHP milletvekillerince alkışlanmasını da eleştirdi. Metiner, Özgümüş'ün sözleriyle ilgili 'Bu utanç verici bir şeydir. Bu, Meclis'in tarihine düşülen kara bir lekedir. Biz 'CHP eli kanlı diktatörü destekliyor' dediğimizde, 'hayır' diyen Sayın Kılıçdaroğlu'na sesleniyorum, bu ne perhiz bu ne lahana turşusu' diye konuştu.

CHP'yi Suriye'de halktan yana mı, eli kanlı yönetimden yana mı olduğu konusunda tavrını belirlemeye ve açıklama yapmaya çağıran Metiner, TBMM Başkanı Cemil Çiçek'in de dünkü kavgayla ilgili devreye girmesini istedi.

-İmralı tutanakları-

Gazetecilerin sorularını da yanıtlayan Metiner, İmralı tutanaklarının yayınlanmasıyla ilgili olarak, bu konu hakkında konuşmadıklarını söyledikten sonra, 'Bu iş çaycıya, fotokopiciye havale edilmeyecek kadar önemlidir. Sürecin kendisini önemsiyoruz. Çözüm odaklı çalışıyoruz, sonuca bakıyoruz' dedi.

Tutanakların sızdırılmasının BDP'yi ilgilendirdiğini ifade eden Metiner, partinin başlattığı soruşturmanın sonuçlanmasının beklenmesi gerektiğini kaydetti.