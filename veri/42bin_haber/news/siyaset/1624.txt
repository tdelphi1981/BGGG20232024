1 Mart tutanakları için karar gerekiyor
CHPnin 1 Mart tezkeresinin açıklanmasına ilişkin başvurusunu değerlendiren TBMM Başkanı Çiçek: Kapalı tutanaklar otomatik açıklanamaz. İçtüzük Danışma Kuruluna gelir orada görüşülür ve Genel Kurul karar alır diyor.

Meclis Başkanı Cemil Çiçek, CHP’nin 1 Mart tutanaklarının süre dolmasına karşın açıklanmadığına ilişkin eleştirilerine yanıt verdi. Çiçek, “Kapalı tutanaklar otomatik açıklanamaz. Anayasa ve içtüzük hükmü var. Danışma Kurulu’na gelir orada görüşülür ve Genel Kurul karar alır diyor. Kapalı tutanaklar otomatik açıklanamaz. Açıklanması Meclis başkanının yetkisinde olan bir şey değil” dedi. Çiçek, kapalı olan ve açılması üzerine tercüme edilen İstiklal Mahkemesi tutanaklarının ne zaman açılacağına ilişkin soruya karşılık, “Çalışma sürüyor. Oradaki belgeler Balyoz davasından daha çok” dedi. 
İstiklal Mahkemesi tutanakları 
Geçmişte yapılmış kapalı oturum tutanaklarından birisinin 1949’da bir albayın yükseltilmemesi ve dava açması üzerine yapıldığını ve halen açıklanmadığını hatırlatan Çiçek, “Belki o kapalı oturumda o albayın özel hayatıyla ilgili bilgi verilecek. Şimdi onun çocukları, torunları var. Otomatik açamayız. Meclis Başkanının da böyle bir yetkisi yok” dedi. Çiçek, İstiklal Mahkemesi tutanaklarının ne zaman açıklanacağına ilişkin soruya da, “Bu konuda çalışma sürüyor. Ancak belge çok. Balyoz davasından daha çok belge var” yanıtını verdi. Çiçek, milletvekillerine de kulislere ziyaretçi getirmeleri konusunda serzenişte bulunarak, “Gece 24.00’te bile ziyaretçi oluyor. Her saat Pazar gibi. O kadar uyarı yapılıyor” dedi. Çiçek, Meclis’teki danışmanlarının sayısının azalmasına ilişkin soru üzerine de daha önce 80 civarında danışmanı görünürken, bunların çoğunun emekli olduğunu, şu anda 30 civarında danışmanı olduğunu ifade etti.