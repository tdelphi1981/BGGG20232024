Türkiyenin hayati önemi var diyen AB yeni başlıklar açıyor
Avrupa Parlamentosu, Türkiye ile müzakerelerde iki yeni başlık açılmasına büyük destek verdi. İrlandalı Bakan Creighton toplantı sonrası AB ile Türkiye ilişkileri hayati bir öneme sahip dedi.

AVRUPA Parlamentosu (AP) Türkiye Raportörü Ria Oomen Ruijten’in katılım müzakerelerinde 2 yeni fasıl açılması talebine büyük destek geldi. Hollandalı Hristiyan Demokrat Oomen-Ruijten tarafından kaleme alınan taslak Türkiye raporu, AP Dış İlişkiler Komitesi’nde tartışıldı. AP’deki siyasi grupların sözcüleri ve oturumda konuşan milletvekillerinin çoğu, rapordaki 23 ve 24. fasıllar olan yargı ve temel haklar ile adalet, özgürlük ve güvenliğin müzakerelere açılması çağrısına katıldıklarını bildirdi. 
Paris cinayeti etkilemesin 
Komite üyeleri Paris’te PKK’lı 3 kadının öldürüldüğü saldırının “provokasyon” olduğunda birleşirken bunun Kürt meselesine çözüm çabalarını olumsuz etkilememesi temennisinde bulundu. AB Komisyonu adına konuşan Türkiye Masası Başkanı Jean-Christoph Filori de “Paris’teki cinayetler gibi olayların, başlayan diyalog sürecini bitirmesine izin vermemeliyiz” dedi. 
Taslak raporda, yeni anayasayı hazırlama kararlılığı ve bu süreçte katılımcılığa verilen önem nedeniyle TBMM Anayasa Uzlaşma Komisyonu övülerek, çalışmaların AB değerleriyle uyumlu ilerletilmesi çağrısı yapılıyor. 
Yeni anayasa önemli 
Taslak raporda, yeni anayasanın güçler ayrılığı, yeterli denge ve fren sistemi, din, devlet ve toplum işlerinin ayrılması, vatandaşların temel haklarını güvence altına alan kapsayıcı bir yönetim modeli ve kapsayıcı bir vatandaşlık tanımı ilkelerine uygun hazırlanmasının önemi vurgulanıyor. 
AP Türkiye raporunda 3. yargı paketinden memnuniyet duyulduğu belirtilirken, reformların sürdürülmesi ve “4. yargı paketinin Türk Ceza Kanunu ve Terörle Mücadele Kanunu’ndaki yoruma açık suç tanımları, ifade özgürlüğü, uzun tutukluluk süreleri ve sanık hakları” gibi alanlarda iyileştirmeler getirmesi isteniyor. 
YAŞ gözden geçirilmeli 
Raporda Türkiye, ordu üzerinde sivil denetimi güçlendirecek reformları sürdürmeye teşvik edilirken, Yüksek Askeri Şura’nın yapısı ve yetkilerinin gözden geçirilmesi isteniyor. 
“Ergenekon” gibi darbe planı iddialarına yönelik soruşturmaların demokratik kurumlar ve yargının gücünü ve uygun, bağımsız ve şeffaf işleyişini  göstermesi gerektiği vurgulanıyor. 
Rumlar da limanları açmalı 
Türkiye’ye, KKTC’deki askerlerini çekmeye başlaması ve kapalı Maraş bölgesini BM’ye teslim etmesi ve buna paralel olarak Rum yönetimine Mağusa Limanı’nı KKTC’den doğrudan ticaret için açması çağrısı yapılıyor. 
Türkiye’nin Suriyeli sığınmacılara yaptığı yardımlar takdir edilerek, Ankara’ya destek çağrısı yapılıyor. 
Füle: ÜYE ÜLKELER MÜZAKERELER RAYINA GİRSİN İSTİYOR 
AB Komisyonu’nun genişlemeden sorumlu üyesi Stefan Füle ve İrlanda’nın AB Bakanı Lucinda Creighton, AB Bakanları Gayriresmi Toplantısı ardından basın toplantısı düzenledi. AB ile Türkiye arasındaki ilişkilerin pekçok nedenle çok hayati önemde olduğunu vurgulayan Creighton, “Bu uzun bir yol ama Türkiye’nin reform sürecine devam etmesi bizim çıkarımıza” dedi. Creighton, “İrlanda dönem başkanlığında ilerleme kaydetmeyi umuyoruz” ifadelerini kullandı. 
AB Komiseri Füle ise son beş AB dönem başkanlığında Türkiye ile yeni müzakere başlığının açılamadığını anımsattı. Füle, “Bugün yaptığımız görüşmeler, üye devletlerin Türkiye ile yeni başlıklar açılması yoluyla katılım müzakerelerinin tekrar rayına sokulmasını istediğini gösterdi” dedi. Türkiye’deki reform sürecinin, yeni başlıklar açılması açısından güçlü bir temel oluşturduğunu belirten Füle, 23. fasıl gibi temel haklara ilişkin başlıkların AB için de önemli olduğunu söyledi. 
RUMLAR GİTTİ, TÜRKİYE 6 AY SONRA AİLE FOTOĞRAFINA GİRDİ  
Avrupa Birliği Bakanı ve Başmüzakereci Egemen Bağış, İrlanda’nın AB Dönem Başkanlığı’nda düzenlenen AB Bakanları Gayriresmi Toplantısı’na katıldı. Bakan Bağış, Türkiye’nin Güney Kıbrıs Rum Yönetimi Dönem Başkanlığı’ndaki toplantılara katılmama kararının ardından altı aylık başkanlığın 1 Ocak 2013 itibarıyla İrlanda’ya geçmesiyle ilk kez bir toplantıya katılmış oldu. Bağış ve AB’li bakanlar Dublin Kalesi’nde basına kapalı gerçekleşen toplantının ardından aile fotoğrafı çektirdi.