Öcalan'a 12 kanallı 42 ekran LCD TV
 
 Bakanlar Kurulu yılın ilk toplantısını bugün yaptı. Başbakan Recep Tayyip Erdoğan'ın başkanlığında, Başbakanlık Yeni Bina'da gerçekleştirilen toplantı yaklaşık 6 saat sürdü.
 
 Başbakan Yardımcısı Bülent Arınç, Bakanlar Kurulu sonrası basın mensuplarına açıklamalarda bulundu.
 
 Arınç, Abdullah Öcalan'ın odasına televizyon konulmasıyla ilgili bir soru üzerine şunları söyledi: 
 
 "Öcalan'a daha önce disiplin cezaları verilmiş. Bu cezalar 2011 yılı sonu itibariyle sona ermiş. Bir yıl izlenmiş ve disiplin cezası gerektirecek bir durum görülmemiş. Buna ceza ve infaz kurumundaki idare ve gözlem kurulu karar veriyor. Bu sebeple 12 Ocak 2013 günü odasına 42 ekran LCD televizyon konmuş. Aynı gün saat 15.30 itibariyle TRT1, TRT 6, CNN Türk, Kanal 7, Samanyolu, Show, Kanal D, atv, Star, Ülke TV, Kanal 24 ve NTV yayınlarını izleyebilmektedir."
 
 'İYİ PLANLANMIŞ BİR CİNAYET'
 
 Arınç, bir gazetecinin, ''Geçen hafta Paris'te 3 PKK'lı öldürülmüştü. Olaya ilişkin size ulaşan yeni bir bilgi var mı? Cenazelerin Çarşamba günü Türkiye'de olması bekleniyor. Bazı endişeler de var. Provokasyon endişesi yaşanıyor. MHP lideri Devlet Bahçeli 'Yeni bir Habur yaşanmasın' diye uyarıda bulundu. Sizin böyle bir endişeniz var mı? Bu konuda tedbirler gündeme geldi mi?'' sorusu üzerine, bu konu üzerinde görüşmeler yaptıklarını söyledi.
 
 Fransa’da yaşanan olayın, 3 kadının öldürülmesine yönelik iyi planlanmış bir cinayet olarak görüldüğünü belirten Arınç, şöyle konuştu:
 
 ''Şu ana kadar gelinen noktada, soruşturmada neler ele geçti, hangi konuda derinleştiriliyor onu bilemiyoruz. Olay Paris'te işlendi. Şüphesiz Fransız yargısı ve soruşturma makamları konu üzerinde duruyor. Başbakanımız da hükümetimiz de olayın bir an önce aydınlatılmasını, faillerinin bulunup ortaya çıkarılmasını ve bu olayın perde arkasında neler varsa ilan ve ifşa edilmesini istiyorlar. Bu bizim hakkımızdır.
 
 'PROVOKASYONA DÖNÜŞMEMESİ GEREKİR'
 
 Öldürülen kişilerin Türkiye'ye getirilecek olması insani bir olaydır, aileleriyle ilgili bir olaydır. Memleketlerinde defnedilecekleri söyleniyor. Cenazeyle doğrudan ilgilenenler var. Şu ana kadar bir çarşamba günü, bir de pazartesi günü getirilecekleri şeklinde kamuya yansıyan beyan oldu. Ne gün getirilecekse getirilsinler cenaze olayının daha büyük bir provokasyona dönüşmemesi gerekir. Bu konuda İçişleri Bakanlığımız ve ilgili birimler gerekli tedbirleri alacaktır. Olaya insani boyutuyla bakılması ve cenazelerin inancımıza göre defnedilmesi gerekmektedir.
 
 Bütün bunlar ailelerinin öncelikle sorumluluk taşıdığı olaylardır. Meseleyi kendi mecrasından çıkararak buradan bir siyasi rant elde etme çalışmalarıyla toplumun hissiyatını bir şekilde provoke ederek sokak olaylarına yol açabilecek davranışlardan kaçınılması gerekir. Bu cinayetler üzerine yapılan açıklamaları sorunlu açıklamalar olarak görüyoruz ve bu konuyla doğrudan veya dolaylı ilişkili insanların da provokasyonlara meydan vermeyecek, güvenlik güçlerini zora sokmayacak, Türkiye'de huzur ve sükunetin bozulmasına yol açmayacak özeni göstermeleri gerektiğini düşünüyoruz.''
 
 Olayın, İmralı'daki görüşmeyle ve Milli İstihbarat Teşkilatı'nın başlattığı sürecin başarısızlığa götürülmesi arasında irtibat kuranlar bulunduğunu, bunda da gerçeklik payı olabileceğini belirten Arınç, ''Bu ve buna benzer olaylarla Türkiye'de bu sürecin engellenmeye çalışılması bir endişe kaynağıdır. Bu endişeye yol açmayacak biçimde bir cenaze töreni yapılması Türkiye'de yaşayan herkesin dikkat ve özen göstermesi gereken bir sorumluluktur. İçişleri Bakanlığımız ve ilgili birimler cenaze töreninin en güzel şekliyle yerine getirilmesi konusunda daha dikkatli ve özenli davranacaklardır'' değerlendirmesini yaptı.
 
 'BENİM DE VURAL'A TAVSİYEM VAR'
 
 MHP Grup Başkanvekili Oktay Vural'ın "Sayın Arınç cenaze törenine katılarak üzüntülerini bildirecektir" sözlerini değrelendiren Arınç, "Oktay Vural'dan beklenen bir konuşmadır. Bu tür sözleri söylemesi doğaldır. İstediği kadar aranıyor olsun, bir insanın sorgusuz sualsiz öldürülmesini Bülent Arınç olarak üzüntüyle karşılıyorum. Sayın Vural da "İyi ki geberdiler, darısı başkalarının başına" diyor. İkimizin arasındaki fark bu... 
 
 Benim ruh sağlığım konusunda sağlık ve şifalar dilemiş. Benim de ona tavsiyem olacak. Meclis'te takip ediyorum ayağa kalkıp, sağa sola bağırıyor, mimiklerine bakıyorum rahatsızlığı var mı diye.. Ben de mutlaka bir hekime görünmesini, psikolojik destek almasının da yararlı olduğunu söylemek istiyorum" diye konuştu.
 
 NTVMSNBC