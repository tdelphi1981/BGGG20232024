Kılıçdaroğlu: Sürecin içinde olmak istemeyiz
CHP Genel Başkanı Kılıçdaroğlu, Selahattin Demirtaş'ın, 'Görüşme trafiği CHP'ye de açık olmalı' şeklindeki sözlerinin hatırlatılması üzerine, 'Biz o sürecin içinde olmak istemeyiz' dedi.
CHP Genel Başkanı Kemal Kılıçdaroğlu, Çin'e giderken uçakta gazetecilerin sorularını yanıtladı.

Paris'te 3 kadının öldürülmesine ilişkin soru üzerine Kılıçdaroğlu, olayı dikkatle izlediklerini belirterek, 'Bu konuda asıl görev Fransız hükümetine düşmektedir. Önümüzdeki süreçte bu olayın aydınlığa kavuşacağına inanıyorum' dedi.

'Süreci etkiler mi?' sorusu üzerine ise Kılıçdaroğlu, 'Önce olayın gerekçelerini bilmek gerekiyor. Bir infaz olduğu belli ama hangi gerekçe ile yapıldı bunun ortaya çıkması gerek. Süreç kendi içinde gelişmeli, bir yerde bir cinayet oldu, infaz oldu. Dolayısıyla süreç aksadı diye bakmak doğru değil. Süreç kendi içinde, eğer hükümetin böyle bir kararlılığı varsa, kendi içinde yürümeli' diye konuştu.

'Sizin kredi açıklamanızdan sonra Başbakan'ın bir çıkışı oldu. Aranızda terminolojik bir polemik çıktı' denmesi üzerine ise Kılıçdaroğlu, 'Benim yaptığım açıklamadan sonra, Sayın Başbakan'ın tavrı doğrusunu isterseniz bende de şaşkınlık yarattı. Türkiye'nin en temel sorununu çözme konusunda, anamuhalefet partisinin olaya olumlu yaklaşımına olumsuz tepki vermek, aslında sorunu çözmemek gibi bir iradeyi dolaylı yoldan ortaya koymak anlamına geliyor' değerlendirmesinde bulundu.

'Hüseyin Çelik, somut gelişme olmadan CHP'ye bilgi verilmeyeceğini söyledi' denmesi üzerine ise Kılıçdaroğlu, 'Bilgi verip, vermemek onların takdirinde. İlla 'gelin bize bilgi verin' diye bir talebimizde yok zaten. Söylemimiz şu, 'Eğer siz bu sorunun çözümü için CHP'den katkı bekliyorsanız, gelişmeleri sağlıklı işleyen demokrasilerde anamuhalefet partilerine bilgi verilir, siz de gelin bilgi verin'. Bize bilgi vermeleri şart değil, parlamentoya da verebilirler. Biz oradan da bilgileniriz' dedi.

Kılıçdaroğlu, 'Benim gördüğüm, bizim çıkışımıza karşılık, hükümetin bir toplumsal uzlaşma aramadığı, böyle bir niyetinin olmadığı şeklinde. Çok farklı tepkiler geldi. Sayın Başbakan'ın tepkisi ile AKP'deki diğer sözcüler arasında da çok fark var. Ben sorunun çözümüne yönelik, hükümetin kafasında oluşmuş net bir stratejinin olduğuna inanmıyorum. Eğer öyle bir strateji olsaydı, bu herhalde bir şekliyle daha net ortaya konurdu' diye konuştu.

'Süreçten umutlu musunuz?' sorusu üzerine de Kılıçdaroğlu, 'Bu sorunu çözeceğiz herhalde bir gün' yanıtını verdi.

'2013 olabilir mi?' denilmesi üzerine ise Kılıçdaroğlu, 'Yakın olduğuna ihtimal vermiyorum. Nedeni de hükümetin elinde bu konuda bir strateji yok' dedi.

Kılıçdaroğlu, 'Selahattin Demirtaş, sizin çıkışınızı çok cesur bulduğunu söyledi. 'Görüşme trafiği CHP'ye de açık olmalı' demişti. Bu yönde talep gelirse nasıl karşılarsınız' sorusuna, 'Biz o sürecin içinde olmak istemeyiz. O süreç bizim dışımızda bir süreç, onu yapan hükümet' şeklinde yanıt verdi.