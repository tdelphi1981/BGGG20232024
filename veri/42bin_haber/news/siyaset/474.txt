Sarıgül, formunun sırrını açıkladı
Şişli Belediye Başkanı Mustafa Sarıgül, siyaset adamlarının oturmalarına, kalkmalarına, sözlerine dikkat etmeleri gerektiğini söyledi 
 Mustafa Sarıgül, TBMM’de muhalefet kulisinde gazetecilerle yaptığı sohbette, formuna dikkat ettiğini, sabah 06.00-06.30’da uyandığını ve her gün 40 dakikada 5 kilometre koştuğunu belirterek, "Bir gün sabah, bir gün akşam koşma. Akşam koşma varsa o gün öğleden sonra sadece çorba içilecek" dedi. 
 Sohbette, akşam 23.00’den sonra mutlaka uyuduğunu söyleyen Sarıgül, bir gazetecinin "Siyasetçi olarak gece 23.00’de nasıl yatıyorsunuz?" sorusu üzerine, şunları ifade etti: 
 "Akşam 23.00’de mutlaka yatmak gerekiyor, yatmadan öncede mutlaka duş almak gerekiyor. Sabah 06’00’da kalkmak gerekiyor. Gece 23.00’den sonra kalkma olayım mümkün değil. Bende içki yok, sigara yok. Beni gece 23.00’den sonra bir tek olay kaldırır. Bir cenaze, bir yangın ya da bir trafik kazası varsa yüzde yüz kalkar giderim. Onun dışında kesinlikle ve kesinlikle kalkmam. Çünkü sıhhatime dikkat etmek durumundayım. Haftada bir gün Pazartesi günü sıvı günüdür. Pazartesi sabahtan ertesi sabaha kadar mutlaka çorba içmemiz gerekiyor." 
 Formda göründüğünün belirtilmesi üzerine de Sarıgül, "Form şu. Siyaset adamları oturmalarına, kalkmalarına, yemelerine, içmelerine, giyimlerine, kuşamlarına, sözlerine dikkat edecekler. Esprilerinin bile önemli bir ağırlığı olacak. Ağırlık yoksa, espri yok" dedi. 
 Parlamentoda görev yapan insanların buraya tekrar gelmek istediğini kaydeden Sarıgül, "Beni Meclis’e Allah’ım muhalefet olarak getirmesin, iktidar olarak gelmek isterim. Çünkü muhalefet olarak ben buraya geldim, gördüm, baktım" diye konuştu. 
 Sarıgül, 22 yıldan sonra parlamentoya ilk defa geldiğini söyledi. 
 Bu arada Sarıgül, TBMM Genel Kurul Salonu izleyici locasında Şişli Belediyesi Meclis üyeleri ve Şişli ilçesinin mahalle muhtarlarıyla tek tek fotoğraf çektirdi. 
 Kendisinin parlamentoda olduğu dönemde Meclis’in daha görkemli, Genel Kurul Salonu’nda eski mimari oturma ve kürsü düzeninin daha iyi, Meclis Başbakanı’nın oturduğu yerin de daha ağır bir renk olduğunu belirten Sarıgül, gülerek, "Seçimi kazandığımızda kürsüyü değiştiriyoruz" dedi.