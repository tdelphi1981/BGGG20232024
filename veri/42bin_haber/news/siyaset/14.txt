Gensoru gündeme alınmadı
TBMM Genel Kurulu'nda, CHP'nin, Gıda Tarım ve Hayvancılık Bakanı Mehdi Eker hakkında verdiği gensoru önergesinin gündeme alınması kabul edilmedi.
 AK Parti Kars Milletvekili Yunus Kılıç, Gıda Tarım ve Hayvancılık Bakanı Mehdi Eker hakkında verilen gensoru önergesinin gündeme alınıp alınmayacağına ilişkin görüşmelerde, gensorularla Meclis'in tıkanmasına halkın destek vermediğini söyledi.
 MHP Grubu adına söz alan Hatay Milletvekili Adnan Şefik Çirkin, ''Türkiye'nin bir kaçak hayvan cenneti haline geldiğini'' savundu.
 CHP Ardahan Milletvekili Ensar Öğüt, dışarıdan saman ithal edileceğine üreticiye teşvik primi verilmesini istedi. Öğüt, ''Sayın Bakan 'ithalatı durdurduk' dediniz. Kimi kandırıyorsunuz? Çok ayıp. Bundan bir hafta önce Türkiye'ye 6 bine yakın Mersin limanından hayvan girdi. Gidip bunları tespit ettim. Firmaların ismini vermek istemiyorum. Bir aydır araştırma yapıyorum. Gensoru verdik ama gidip bunun araştırmasını da yaptık'' dedi.
 Daha sonra yapılan oylamada, CHP'nin, Gıda Tarım ve Hayvancılık Bakanı Mehdi Eker hakkında verdiği gensoru önergesinin gündeme alınması kabul edilmedi.
 Gensoru önergesinin reddedilmesinin ardından, TBMM Başkanvekili Güldal Mumcu, alının karar gereğince yarın saat 14.00'de toplanmak üzere birleşimi kapattı. AA