Atalay: Kılıçdaroğlu risk alsın
Başbakan Yardımcısı Beşir Atalay, terör sorunun çözümü konusunda ana muhalefet partisinin tekliflerini beklediklerini ifade ederek, 'Eğer ellerinde varsa, çözüme katkı verecek teklifleri varsa, bu konuda elini taşın altına koyacaksa, bu konuya katkı verecekse biz hazırız. Biz icrayız, hükümetiz, gelebilecek bu tür tekliflerin hepsine açığız' dedi.
Atalay, AK Parti Genişletilmiş İl Başkanları Toplantısı'na katılmak üzere geldiği AK Parti Genel Merkezi'ne girişinde gazetecilerin sorularını yanıtladı.

Bir gazetecinin Suriye'ye karşı Türkiye'nin angajman kurallarının değiştiği, sadece sınır ihlallerinde bu kuralların geçerli olacağı yönündeki sorusu üzerine Atalay, bu konuya ilişkin dün Başbakan Recep Tayyip Erdoğan başkanlığında toplantı gerçekleştirildiğini belirterek, konuya ilişkin açıklamanın Dışişleri Bakanlığı tarafından yapılacağını söyledi.

-'(İdam konusu) Bizim o konuda şu anda elimizde bir çalışma yok'-

Beşir Atalay, idamın tekrar ceza kanununa dahil edilmesine yönelik soruya da 'Bizim o konuda şu anda elimizde bir çalışma yok. Başbakanımızın ifade ettiği o konuda hükümette bir çalışma, tasarı yok' yanıtını verdi.

CHP Genel Başkanı Kemal Kılıçdaroğlu'nun dün yaptığı açıklamada 'Bu konuda ana muhalefet partisi olarak risk alırız, sorunların çözümünde elimizi taşın altına koyarız, bunu biz çözeriz' ifadelerini kullandığını anımsatan Atalay, şöyle devam etti:

'İnsan hayretler ediyor. 5 Haziran'da ana muhalefet partisi genel başkanı arkadaşlarıyla birlikte genel merkezime geldi, randevu istediler, verdik. Başbakanımızla iyi bir görüşme yapıldı, biz de katıldık. O gün görüşmenin özü şuydu; ana muhalefet partisi 4 partiyi bir araya getirerek, Meclis içinde bu konuları görüşecek, çalışacak bir grup peşindeydi. Biz memnun olduk bundan. 'Onu gerçekleştirirseniz biz de orada yer alırız ama o gerçekleşmezse siz ekibinizi kurun, biz de hazırız, iktidar partisi, ana muhalefet partisi birlikte çalışalım.' Başbakanımız '3'er arkadaşımız hemen buradan başka bir odaya geçsinler, çalışmaya başlasınlar' teklifinde bulundu. Onlar da 'biz bir çaba sarf edelim, o dörtlüyü gerçekleştiremezsek onun üzerinde durabiliriz' dedi. Tabii bunun üzerinden aylar geçti, biz halen bekliyoruz.

Bu konuyu koordine eden kişi olarak ifade ediyorum, ana muhalefet partisini bekliyoruz. Eğer ellerinde varsa, çözüme katkı verecek teklifleri varsa, bu konuda elini taşın altına koyacaksa, bu konuya katkı verecekse biz hazırız. Biz icrayız, hükümetiz, gelebilecek bu tür tekliflerin hepsine açığız. Özellikle bir ülkede ana muhalefet partisi 'bu konuda benim katkım olur, risk alırım' diyorsa bu bizim için önemli. Dün bu ifadeyi kullandı, 'biz risk alırız' dedi. Biz, 10 yıldır bu konuda risk alıyoruz, her türlü riski alıyoruz bu sorunları çözmek için. Eğer risk alan bir tutumla, ciddi tavırları varsa lütfen hiç gecikmeden heyetini kursun, gelsinler biz ana muhalefet partisiyle oturup bunları değerlendirmeye, çalışmaya hazırız.'

Başbakan Yardımcısı Atalay, açlık grevleriyle ilgili başka bir soru üzerine de konuyla ilgili Adalet ve Sağlık bakanlıklarının çalıştıklarını, gerekli her şeyin yapıldığını söyledi.

Konuya tam anlamıyla insani bakış açısıyla yaklaştıklarını ifade eden Atalay, 'İnsan değerli, insan canı kıymetli. O konuda her tedbir ciddi şekilde alınıyor' dedi.