CHP'den Hüseyin Aygün açıklaması
CHP Genel Başkan Yardımcısı ve Parti Sözcüsü Haluk Koç, hiç kimsenin hiçbir provokasyona gelmemesi uyarısında bulundu. Koç, Başbakan başta olmak üzere yaşanan süreç dikkate alınarak herkesin sorumluk alanlarında sağduyusunu korumasını tavsiye etti. CHP Tunceli Milletvekili Hüseyin Aygün'ün disipline sevk edilip edilmeyeceği konusunda ise Koç, bunun partinin yetkili organlarında değerlendirileceğini ifade etti.
CHP Genel Merkezi'nde bir basın toplantısı düzenleyen Koç, Başbakanın grup toplantısındaki üslubunu eleştirdi. "AKP'nin açılım projesinden henüz bir şey anlayan var mı? Tayyip beyin bir yol haritası, bir politikası var mı?" diye soran Koç, Başbakan'ın aylık değil anlık olarak değişen bir kafa yapısına sahip olduğunu ifade etti.

Başbakan'dan 'Deve kuşu politikası'nı bırakmasını isteyen Koç, deve mi kuş mu olacağına karar vermesi gerektiğini kaydetti. Sorunun çözümü için toplumsal mutabakat, siyasal mutabakat dediklerini hatırlatan Koç, MHP ve BDP'ye daha ilk günden hakareti Başbakan'ın yaptığını belirtti. 

Barış umutlarının kaybedilmemesini isteyen Koç, atılan adımların barış için atıldığına, samimi olduğuna inanmak istediklerini vurguladı. Koç, süreçle ilgili ana muhalefet partisi başta olmak üzere tüm partilerin bilgilendirilmesi gerektiğini kaydetti. 

"HÜSEYİN AYGÜN KONUSU PARTİNİN YETKİLİ ORGANLARINDA DEĞERLENDİRİLECEK"

12 Eylül döneminde Başbakan'ın ne sağcı, ne solcu olduğunu ancak futbolcu olduğunu dile getiren Koç, başka bir mağduriyeti olmadığını ifade etti. "Diz çökmekten dizlerin yara olduğu sayın Başbakan. Bunun örnekleri çok." diyen Koç, şöyle devam etti: "Hiç kimsenin hiçbir provokasyona gelmemesi uyarısını yapıyorum. Başbakan başta olmak üzere yaşanan süreç dikkate alarak herkes sorumluk alanlarında sağduyusunu korumasını tavsiye ediyoruz. Önümüzdeki olaylarla ilgili sadece değil bütün olaylar için CHP adına ifade ediyorum. Barış kardeşlik istiyoruz. Ulusal birliğimizi koruyarak birlikte yaşayacağımız her türlü projenin içindeyiz. Ancak bizi ayıracak fitne, fesat projelerin dışında olacağız." diye konuştu. 

CHP Tunceli Milletvekili Hüseyin Aygün'ünle ilgili bir soruya Koç, Aygün'ün kendine ait özgür bir fikri, düşüncesi olabileceğini ama bir siyasi çatı altında görev yaparken o sorumluluğa göre hareket etmesi gerektiğini vurguladı. CHP Genel Başkanı Kemal Kılıçdaroğlu'nun Çin'den dönmesini beklediklerini dile getiren Koç, Kılıçdaroğlu geldiğinde bu sürecin değerlendirileceğini kaydetti. 

Başka bir soru üzerine de Koç, CHP'nin programının ve ilkelerinin belli olduğunu belirterek milletvekilinin davranışlarını ona göre yapması gerektiğini söyledi. Aygün'le ilgili disipline sevk edilip edilmeyeceğine yönelik soruya Koç, partinin yetkili organlarında konunun değerlendirileceğini vurguladı.