'Kutsal kitap'la yemin
MHP, yeni anayasa teklifinde yasama bölümüne ilişkin önerisini sundu. Öneride vekillerin 'kutsal kitap'a el basarak, 'Demokratik ve laik cumhuriyete ve Atatürk ilke ve inkılaplarına bağlı kalacağıma, anayasaya sadakatten ayrılmayacağıma; büyük Türk Milleti huzurunda, bütün mukaddesatım, namusum ve şerefim üzerine yemin ederim' şeklinde and içmesini teklif edildi.
 Ebru TOKTAR ÇEKİÇ / ANKARA
 BU teklif AKP'li komisyon üyelerince soğuk karşılandı. AKP'li üyeler, 'Kutsal kitaba el basarak yemin etmek Hıristiyan geleneği. Bizde böyle bir gelenek yok. Sadece 1928 Anayasası'na kadar 'Vallahi' denmiş. Ama kutsal kitaba yemin olmamış. Kaldı ki inançsız insanlar neye el basarak yemin edecek' diyerek, bu teklife kapıyı kapattı.
 MHP: BAŞKANLIK OLMAZ 
 MHP'nİn teklifinde parlamenter demokrasinin devamı istenirken, başkanlık, yarı başkanlık, partili cumhurbaşkanlığı gibi tüm sistemlere kapı kapatıldı. Teröre bulaşan milletvekilinin dokunulmazlık kapsamı dışında tutulması da istendi. 
 
 Silivri'de bayram hatırası
 CHP heyetinin Kurban Bayramı'nda Silivri Cezaevi'ne yaptığı ziyarette Mustafa Balbay'la çekilen fotoğrafları partinin internet sitesinde yayınlandı. İki kare fotoğrafın altına, 'Duvarlarınız da yasaklarınız da vız gelir bize vız...' ifadesi eklendi. Açıklamada, 'Milletvekilimiz Mehmet Haberal'ı ziyaretle ilgili fotoğraf arayışımız ise sürüyor' denildi.