AK Partili Elitaş: CHP, kurucularının kemiklerini sızlatıyor
AK Parti Grup Başkan Vekili Mustafa Elitaş, CHP'nin Suriye Devlet Başkanı Esed'in Türkiye temsilcisi gibi davrandığını belirterek, "CHP, kurucularının da kemiklerini sızlatmakta diye düşünüyorum." dedi.
Grup Başkan Vekili Elitaş, TBMM'de gazetecilerin sorularını cevapladı. Elitaş, Suriye'de görüşmeler yapan CHP heyeti ile ilgili soru üzerine, "CHP, herhalde Suriye'nin, Esed'in Türkiye'deki temsilcisi gibi hareket ediyor. TBMM'de yapılan konuşmalarda sanki Esed'in Türkiye şubesi gibi çalışıyor. Atatürk'ün kurduğunu söyledikleri partinin, cumhuriyeti kurduğunu iddia ettikleri bir partinin herhalde başka ülkelerin cumhuriyetlerinin savunucusu olmaması gerekir. CHP'ye gönül vermiş, CHP'ye atadan - dededen bağlı seçmenlerin herhalde bu konu yüreklerini sızlatıyor. CHP kurucularının da kemiklerini sızlatmakta, diye düşünüyorum." şeklinde konuştu. 

MECLİS BAŞKANI ÇİÇEK'İN, GRUP BAŞKAN VEKİLLERİ İLE YAPTIĞI TOPLANTI 

AK Partili Mustafa Elitaş, Meclis Başkanı Cemil Çiçek'in bugün parti grup başkan vekilleri ile yaptığı toplantı hakkında da konuştu. Elitaş, "Orada sekiz madde vardı. Yedisinde önceden de mutabıktık. Sonunda tekrar teyit edip siyasi parti gruplarına Meclis Başkanlığı gönderecek. Grup başkan vekillikleri ilgililere, milletvekillerine, Meclis personeline duyuracak." açıklamasını yaptı. 

Mutabık olunmayan maddenin salı günü grup toplantılarına ziyaretçi alınıp alınmaması ile ilgili olduğunu aktaran Elitaş, "Meclis Başkanlığı, güvenlik sebebi ile binanın statik hesaplaması münasebeti ile bazı sakıncalı durumlar ortaya çıkabilir diye yazı göndermişti. Bu yazının uygulanıp uygulanmadığını sordu. Bugünkü çerçevede salı günü grup toplantılarına misafir alınıp alınmaması idi. Siyasi parti grup başkan vekilleri gruplarla istişare ettikten sonra bu konuyu Meclis Başkanlığı'na bildirelim dediler. Araç kartının takılması, milletvekili nezaretinde gelen kişilerin de aranması, kulislerde belli saatten sonra ziyaretçilerin bulunmaması, danışmanların milletvekili izni olmadan ziyaretçileri kabul etmemesi gibi çeşitli konular uygun görüldü. Meclis Başkanlığı bugün ya da yarın siyasi parti gruplarına alınan kararları yazacak." şeklinde konuştu.