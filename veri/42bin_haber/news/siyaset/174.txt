Kılıçdaroğlu 4 bin liralık tazminata mahkum oldu
Öğrenci Seçme ve Yerleştirme Merkezi (ÖSYM) Başkanı Ali Demir, 12 Haziran seçimleri döneminde kendisine hakaret ettiği iddiasıyla CHP Genel Başkanı Kemal Kılıçdaroğlu hakkında açtığı tazminat davasını kazandı. Kılıçdaroğlu, 4 bin TL tazminata mahkum oldu.
ÖSYM Başkanı Ali Demir, Kemal Kılıçdaroğlu aleyhine 12 Haziran 2011 seçimleri için gittiği değişik illerdeki miting ve programlarda kendisini hedef alarak kişilik haklarını zedeler mahiyette fiil ve sözleri nedeniyle Kılıçdaroğlu hakkında 100 bin liralık manevi tazminat talebinde bulunmuştu. 

Konuyla ilgili dava, Kadıköy 2. Asliye Hukuk Mahkemesi'nde görüldü. Mahkeme, CHP'nin miting ve seçim programlarının görüntü CD'lerini isteyerek deşifresini yaptırdı. Mahkeme, Kemal Klıçdaroğlu'nun ÖSYM Başkanı Ali Demir'in kişisel haklarına saldırı yaptığını kısmen tespit etti. Davanın son duruşmasında Kemal Kılıçdaroğlu, ÖSYM Başkanı Demir'e 4 bin TL tazminat ödemeye mahkum oldu.