AK Partili vekilden önemli açıklamalar
AK Parti Tekirdağ İl Danışma toplantısında partililere hitap eden Milletvekili Ziyaeddin Akbulut, 30 Mart 2014 tarihinin Tekirdağ'ın kaderi ve 50 yıllık geleceği bakımından çok önemli olduğunu söyledi. Akbulut: "Büyükşehir Belediyesini AK Parti alırsa, Tekirdağ hizmet alır" dedi. İl Başkanı Kambur ise "Muhalefete mensup siyasetçiler en ücra köylere kadar gidip büyükşehir yasasıyla ilgili yalan yanlış beyanatlarda bulunmuşlar. Biz gittik bilgi kirliliğini ortadan kaldırdık."
AK Parti Tekirdağ İl Başkanlığı tarafından düzenlenen Ocak ayı İl Danışma Toplantısı'nda konuşan Tekirdağ Milletvekili Ziyaeddin Akbulut, tüm partililerden kenetlenmelerini istedi. 30 Mart 2014 tarihinde yapılacak yerel seçimlerde Tekirdağ Büyükşehir Belediyesi'ni mutlak surette kazanmaları gerektiğini vurgulayan Akbulut, bunun kentin kaderi ve 50 yıllık geleceği bakımından çok önemli olduğunu bildirdi.
 
Tekirdağ'daki AK Parti hizmetlerinin 'büyükşehir' olmakla taçlandığını ifade eden Akbulut, "İyi ki AK Parti ve Recep Tayyip Erdoğan var. Türkiye'nin sahibi var, iyi ki sizler varsınız" dedi.
 
Mevcut birlik ve beraberliğin bozulmaması halinde seçimlerde büyükşehiri kazanacaklarını söyleyen Milletvekili Akbulut, sözlerini şöyle sürdürdü: "30 Mart 2014'e kilitlenerek, kenetlenerek çalışmalıyız. Tekirdağ ın kaderi açısından ve gelecek 50 yılı bakımından bu seçimler çok önemlidir. Bu en büyük hizmetimiz olacaktır. Herkesin paylaştığı düşünce şu: Büyükşehir Belediyesini AK Parti alırsa, Tekirdağ hizmet alır. Çünkü sizin ustanız Recep Tayyip Erdoğan, siz bu işi çok iyi biliyorsunuz." 

"TEKİRDAĞ'A GELEN HİZMETLERİN EN ÖNEMLİSİ BÜYÜKŞEHİR YASASI"

AK Parti Tekirdağ İl Başkanı Ahmet Kambur ise konuşmasında Tekirdağ'a gelen hizmetlerin en önemlisinin büyükşehir yasası olduğunu söyledi.
 
Kambur: "Bu, Amerika'yı yeniden keşfetme yasası değil. Bu yasa daha önce denenmiş bir yasa. İki ilde uygulandı. Çok başarılı olduğu görüldü ve artık yeni büyükşehir olan illerde uygulamaya geçilecek bir yasa. Bu yasa en başta imar bütünlüğünü getiriyor. Uygulanmaya başlandığında faydalarını göreceğiz" şeklinde konuştu.
 
Kambur ayrıca bundan böyle İl Danışma Toplantılarını ilçelerde yapacaklarını da söyledi.
 
İlçe danışma toplantılarının 1  3 Şubat tarihleri arasında tamamlanacağını anımsatan Kambur, 14  15 Şubat tarihlerinde ise Ankara'da İl Başkanları toplantısının yapılacağını belirtti.
 
Büyükşehir yasasının 6 Aralık'ta kabul edildiğini ve ardından ilçe ziyaretlerine başladıklarını anlatan Kambur, şuana kadar 8 ilçeyi ziyaret ettiklerini ve ilçelerde muhtarlıklar başta olmak üzere, ziraat odaları, ziraai kuruluşlar ve tarım birliklerine hem tarımla ilgili hem de büşükşehir yasasıyla ilgili bilgiler verdiklerini aktardı. 

"MUHALEFET MENSUPLARI, EN ÜCRA KÖYLERE KADAR GİDİP, YALAN YANLIŞ BEYANLARDA BULUNMUŞLAR" 
 
İl Başkanı Ahmet Kambur, büyükşehiri anlatmak için 12 toplantı düzenlediklerini bildirerek, bu esnada halkın büyükşehir yasasıyla ilgili yanlış bilgilendirildiğini de gördüklerini söyledi.
 
Kambur, sözlerini şöyle sürdürdü: "Muhalefete mensup siyasetçiler en ücra köylere kadar gidip, büyükşehir yasasıyla ilgili yalan yanlış beyanlarda bulunmuşlar. Biz hem onları telafi etmek hem de vatandaşımızı gerçek manada bilgilendirmek için çalışma yaptık. Hep olumlu tepkiler aldık. Halkı bilgi kirliliğinden kurtardık."
 
Bir bölümü basına kapalı olarak gerçekleştirilen danışma toplantısına partili yöneticilerin yanısıra AK Parti İstanbul Milletvekili Tekirdağ İl Koordinatörü Harun Karaca da katıldı.