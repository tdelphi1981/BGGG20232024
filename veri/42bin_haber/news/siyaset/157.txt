Erdoğan: TSK karar verecek
Başbakan Erdoğan patriot füzelerinin TSK'nın uygun göreceği yerlere yerleştireleceğini söyledi.
Başbakan Recep Tayyip Erdoğan, İsrail-Filistin arasında sağlanan ateşkesle ilgili olarak, 'Temennimiz bundan sonraki süreçte tekrar aynı durumların meydana gelmemesidir. Süreci aynı hassasiyetle takip ediyoruz'dedi.

Başbakan Erdoğan, D-8 Zirvesi için gittiği Pakistan'ın başkenti İslamabad'da kaldığı otelde gazetecilerin gündemdeki konulara ilişkin sorularını cevapladı.

Erdoğan, İsrail'in Gazze'ye saldırısıyla başlayan süreçte taraflar arasında sağlanan ateşkesle ilgili değerlendirmesinin sorulması üzerine şöyle konuştu :

'Mısır seyahatimizde yoğun olarak Türkiye-Mısır ilişkilerini değerlendirmenin yanında, özellikle süreç içinde İsrail-Filistin arasındaki çatışmaları da bizler bu süreci Mısır'dan takip etti. Kahire'de bu gelişmeleri değerlendirme fırsatı bulduk. Bu arada Arap Ligi'nin orada toplanıyor olması önemliydi. Arap Ligi Genel Sekreteri'yle Kahire'de görüşmemiz oldu. Görüşmeler öncesinde daha önce de açıkladığım gibi Bayın Obama'yla Sayın Putin'le Sayın Mursi ve Sayın Halid Meşal'le bir telefon irtibatımız olmuştu. Tabii Kahire ziyaretimizde görüşmelerimizi orada dörtlü olarak yürütme fırsatımız oldu. Gerek Sayın Mursi'yle olan görüşmelerimiz gerek, Sayın Meşal'le olan görüşmelerimiz gerekse Katar Emiri'yle olan görüşmelerimiz bu süreç içindeki ateşkese yönelik bir çalışmaydı. Tabii bu ateşkesle birlikte neler olacak, geleceğe yönelik neler yapılabilir bunları görüştüğümüz bir süreçti ve hamdolsun ilk 24 saat içinde netice alınmadıysa da 48 saat içinde bir netice alındı ve böylece ateşkes temin edilmiş oldu.'

-'Süreci aynı hassasiyetle takip ediyoruz'-

AK Parti'nin dış ilişkilerden sorumlu Genel Başkan Yardımcısı Ömer Çelik ve MİT Müsteşarı Hakan Fidan'ın ateşkes sürecini yerinden takip ettiklerini, Dışişleri Bakanı Ahmet Davutoğlu'nun Arap dışişleri bakanlarıyla birlikte Gazze'ye geçerek süreci takip ettiğini hatırlatan Erdoğan, 'Temennimiz bundan sonraki süreçte tekrar aynı durumların meydana gelmemesidir. Süreci aynı hassasiyetle takip ediyoruz. Şu anda durum bu' dedi.

-'Savunma esaslı olmak üzere böyle bir adım atılmaktadır'-

Bir gazetecinin NATO'dan talep edilen füzelerin yerleştirileceği yere ve sayısına ilişkin sorusu üzerine Erdoğan, şunları söyledi:

'Sayısal olarak şu kadar olacak, bu kadar olacak ifadesini kullanmak yanlıştır. Ancak atılan adım şudur; şu anda bizim topraklarımız aynı zamanda 4. maddeye göre NATO'nun da topraklarıdır. Burada NATO ile yapılan görüşmelerde, burada savunma esaslı olmak üzere böyle bir adım atılmaktadır. Bunun nereye yerleştirilip yerleştirilmeyeceği Silahlı Kuvvetlerimizin mensuplarının da uygun görmesiyle, onlar nereyi uygun görürlerse oralarda bu yerleşim olacaktır. Bu tamamıyla savunma esaslı olarak yani karşı tarafın muhtemel bazı saldırılarına karşın alınacak tedbirlerdir. Sayısal olarak ne kadar buraya NATO asker gönderir veya güvenlik elemanı gönderir bunu şu anda bilmemiz zaten mümkün değil, önemli değil. Bunun için NATO'nun şu anda bir uygulaması olacağı için de TBMM'den de herhangi bir izne gerek kalmayacaktır'