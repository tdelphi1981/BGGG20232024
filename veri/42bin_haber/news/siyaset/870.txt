'İstifa gerekçesi açıklanmalı'
 
 Donanma Komutanlığı’nın ana üssünün bulunduğu ’Donanma Kenti’ olarak da anılan Gölcük’te basın toplantısı düzenleyen CHP Kocaeli Milletvekili Haydar Akar, "Oramiral Nusret Güner’in niçin istifa ettiği açıklanmalı?" dedi.
 
 Yaşayan nüfusun büyük bir bölümünü emekli veya muvazzaf subay ve astsubaylar ile Deniz Kuvvetleri’ne bağlı Gölcük Tersanesi işçileri ile emeklilerinin oluşturduğu Gölcük ilçesinde Oramiral Nusret Güner’in istifası en çok konuşulan konu oldu. CHP İlçe Teşkilatı’nda düzenlenen toplantıda da aynı konu gündeme geldi. CHP İl Başkanı Yalçın Kuşkan ve İlçe Başkanı İsmet İşeri’nin de hazır bulunduğu toplantıda konuşan CHP Kocaeli Milletvekili Haydar Akar şunları söyledi: "Genişletilmiş Ortadoğu Projesi planlanıyor. BOTAŞ sayesinde edindiğimiz bilgiler doğrultusunda doğal kaynaklar nedeniyle Afrika’yı kapsayan projede amaç demokrasi değil, Arap Baharı getirmektir. Hayalperest bir Dışişleri Bakanlığı sayesinde eski Osmanlı gibi düşünülüyor. TSK’da neler oluyor? Bu nedenle Deniz Kuvvetleri Komutanı olması beklenen Oramiral Nusret Güner’in donanma komutanlığından niçin istifa etiği açıklanmalı. İstifanın gerekçeleri ortaya çıkartılmalı."
 
 CHP İlçe Başkanı İsmet İşeri de partililere ve basına yaptığı açıklamada "Birkaç yıldır devam eden Balyoz ve Ergenekon davaları ile ilgili tutuklamalar ve baskılar neticesinde Donanma Komutanı oramiral Nusret Güner’in basına yansıyan açıklamasında ’arkadaşlarımız birer birer hapse atılıyor. Elimizden bir şey gelmiyor’ diyerek istifa etiğini büyük bir üzüntüyle öğrendik" diyerek şöyle devam etti: "Türk Ordusunun her geçen gün içinin boşaltılarak zayıflaştırıldığını ve itibarsızlaştırıldığını görmekteyiz. Ne acıdır ki artık bu makamı dolduracak rütbede komutanımız bile kalmamıştır. Dünyanın hiçbir ülkesinde bu kadar fazla sayıda üst düzey subay ve komutan yargılandığı görülmemiştir. Donanma Komutanının istifasına neden olan olayların kamuoyu ile paylaşılmasının ileri demokrasinin bir gereği olarak ilgili ve yetkililerden talep ediyoruz."
 
 Erol KAÇMAZ/ GÖLCÜK,(Kocaeli),(DHA)