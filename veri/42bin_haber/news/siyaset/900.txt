Dünyanın en büyük sergisi Başbakan Erdoğanın katılımıyla açıldı
Başbakan Recep Tayyip Erdoğan, dünyanın en büyük Hilye-i Şerif ve tespih sergisi olan 'Aşk-ı Nebi ve Zikir Taneleri' sergisini açtı.
Başbakan Erdoğan, Lütfi Kırdar Kongre Merkezi'nde düzenlenen serginin açılışında yaptığı konuşmada, Mehmet Çebi'nin hat, tezhip, tespihten oluşan özel koleksiyonunun her türlü takdirin üzerinde olduğunu söyledi.

Mehmet Çebi'yi hayranlıkla izlediğini ifade eden Erdoğan, şöyle konuştu:

'Şakayla karışık beni de bu işe alıştırdı, alıştırıyor. İnşallah gelecekte çok daha iyi olacak. Mehmet kardeşimin özellikle bu Aşk-ı Nebi ve Zikir Taneleri sergisine yönelik attığı adımlar, Türkiye'de bir değişimin, bir dönüşümün zenginleşmesine fırsat veriyor. Özellikle bu akşam sponsor olan tüm kurumlara da teşekkür ediyorum. Serginin hayırlı ve başarılarla dolu olmasını, kültür dünyamıza zenginlikler katmasını temenni ediyorum.'

Başbakan Erdoğan, daha sonra 'Aşk-ı Nebi ve Zikir Taneleri' sergisinin açılışını gerçekleştirdi.

Serginin açılışına, Başbakan Erdoğan'ın kızı Sümeyye Erdoğan, Milli Savunma Bakanı İsmet Yılmaz, Sağlık Bakanı Mehmet Müezzinoğlu, Kültür ve Turizm Bakanı Ömer Çelik, AK Parti İstanbul Milletvekili Mihrimah Belma Satır, Anadolu Ajansı Genel Müdürü Kemal Öztürk, Basın İlan Kurumu Genel Müdürü Mehmet Atalay, sanatçı Metin Şentürk, yapımcı Şahin Özer ve koleksiyoner Mehmet Çebi, Doğuş Grubu Üst Yöneticisi Hüsnü Akhan ile Halkbank Genel Müdürü Süleyman Aslan katıldı.

Başbakan Erdoğan, sergiyi gezdikten sonra, Ayan Musiki Topluluğu tarafından icra edilen 'Aşk-ı Nebi' adlı tasavvuf musikisi konserini dinledi.

Konser, basına kapalı gerçekleştirildi.

-Sergide, 200 Hilye-i şerif ve 300 tespih yer alıyor-

İstanbul Antik Sanat tarafından Başbakanlık'ın himayelerinde düzenlenen dünyanın en büyük Hilye-i Şerif ve tespih sergisi, Halkbank ve Doğuş Grubu'nun sponsorluğunda gerçekleştirildi.

Türkiye'nin önemli çağdaş hat koleksiyoncularından biri olan Mehmet Çebi'nin koleksiyonundan hazırlanan 'Aşk-ı Nebi ve Zikir Taneleri' sergisinde, 200 Hilye-i Şerif ve 300 kıymetli materyalden yapılan tespih yer alıyor.

Sergideki hat koleksiyonu, 'Hilye-i Şerif' ya da 'Hilye-i Nebevi' gibi isimlerle de bilinen ve Hazreti Muhammed'in fiziksel, insani ve ahlaki niteliklerini, tavır ve hareketlerini anlatan eserlerden oluşuyor.



Tespih koleksiyonunda ise Osmanlı döneminden kalma çok değerli mercan, kehribar, kuka, bağa, fildişi, necef gibi malzemelerden yapılmış tespihlerle beraber günümüz tespih sanatçılarının yaptığı balık dişi, fil dişi, kehribar, gergedan boynuzu, anber tespihler dikkati çekiyor.

Sergide, Türk-İslam sanatları konusunda nadide ve sıra dışı eserleriyle tanınan Hasan Çelebi, Fuad Başar, Hüseyin Türkmen, Mustafa Cemil Efe, Eyüp Kuşçu, Fevzi Günüç, Gürkan Pehlivan, Levent Karaduman ve Ahmet Bursalı'nın eserleri yer alıyor.

Ahmet Faris Rızk, Cevat Huran, Said Abuzeroğlu, Abdürrezzak Karakaş, Muhammed Cevatzade, Habip Ramazanpur, İhsan Ahmedi gibi uluslararası sanatçıların eserleri de sanatseverlerin beğenisine sunuluyor.

Sergi, 4 Şubat'a kadar İstanbul Lütfi Kırdar Kongre Merkezi'nde görülebilecek.