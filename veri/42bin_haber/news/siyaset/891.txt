'Yeni kanlı eylemler olabilir'
Hak ve Özgürlükler Partisi (Hak Par) Genel Başkanı Kemal Burkay, İmralı görüşme sürecinin sancılı geçeceğini söyledi. Burkay, "Büyük bir ihtimalle yeni kanlı eylemler yaşanabilir. Bu başlı başına önemli bir sorun." dedi.
İstanbul'da medya temsilcileriyle bir araya gelen Kemal Burkay, hem Türklerin hem de Kürtlerin 12 Eylül darbesinden sonra büyük bedeller ödediğini ifade etti. Türkiye'nin şiddet sarmalından kurtulamadığını aktaran Burkay, "Kanımca geçmişe oranla daha iyi bir durumdayız. Bugünkü hükümet silahların susması için çaba gösteriyor. Bütün hükümet için aynı şeyi söyleyemeyiz. Özal döneminde ve Öcalan yakalandığında Kürt sorununu çözme fırsatı çıktı ama bu engellendi. İçeride ve dışarıda bunu engellediler. Yeni bir süreç yaşıyoruz. Kamuoyu silahların susmasını istiyor. Hem aydınlar, hem de kamuoyu şiddetle çözüm alınamayacağını anladı ama statükonun devam etmesini isteyenler var. Süreç sancılı olacak. Büyük bir ihtimalle yeni kanlı eylemler yaşanabilir. Bu başlı başına önemli bir sorun." diye konuştu. 

'SİLAHLARIN SUSMASI KÜRT SORUNUNUN ÇÖZÜMÜ OLMAYACAK'

"Silahların susması Kürt sorunun çözümü olmayacak." diyen Burkay, "Sanki PKK silah bırakırsa, silahlar sınır dışına giderse bu iş bitecek. Böyle bir anlayış var. Bu böyle değil. Bu 200 yıllık bir sorun. Cumhuriyet döneminde yaşanmış bur sorun. Kanlı bir şekilde bastırılmış bir sorun. Sorunu PKK'dan ibaret görmek yanlış olur. Geçmişte Kürt adı bile yok sayılıyordu. Şimdi Kürt sorununu çok açık bir şekilde tartışıyoruz. Yine Kürt sorunun çözümünü eksen edinmiş partiler var. BDP özerklikten yanayken, biz federallikten yanayız." ifadelerini kullandı. 

Ana dilde eğitim imkanın karşılanmamasına rağmen iki saatlik seçmeli Kürtçe dersinin küçümsenmemesi gerektiğini kaydeden Burkay, yeni kurulan partisinin de umut vaat ettiğini söyledi. Burkay, "Küçük ama geleceği olan partiyiz. Bir parti geleceği varsa büyür. Türkiyede büyük partilerin sorunlara çözüm bulamadığı için silindiğini gördük. Bu bugün sahnede olanlar için de söz konusudur." dedi.