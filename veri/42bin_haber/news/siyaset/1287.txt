'CHP lideri DHKP-C'ye üye olursa şaşırmayın'
 
 Başbakan Recep Tayyip Erdoğan, partisinin TBMM Grup Toplantısı’nda bir konuşma yaptı.
 
 Konuşmasına Cilvegözü Sınır Kapısı’nda meydana gelen patlamayı değerlendirerek başlayan Başbakan Erdoğan, hayatını kaybedenlere Allah’tan rahmet, yaralılara da “geçmiş olsun” diledi.
 
 “Her açıdan hassas bir olayla karşı karşıyayız” diyen Erdoğan, sözlerini şöyle sürdürdü:
 
 “Suriye tarafında denetim yapılmadığı için bombalı araç, sınır kapımıza kadar ulaşabildi ve orada infilak ettirildi. Olayın meydana geldiği andan itibaren yapılan tüm spekülasyonların yanlış ve art niyetli olduğunu özellikle vurgulamak istiyorum. Olayın ardından üç bakan arkadaşımızı Hatay’a gönderdik. İlgili birimlerimiz detaylı incelemelerini sürdürüyorlar.
 
 'AYDINLANINCA ADIM ATACAĞIZ'
 
 Bu patlamayı bir fırsat olarak görüp buradan siyasi çıkar sağlama arayışına girenlerin tavrı ne insafla ne de vicdanla bağdaşır. Suriye’de bu kadar yoğun çatışmalar yaşanırken Türkiye’nin bundan etkilenmemesi maalesef mümkün olamaz. Çatışmaların başladığı andan itibaren önlemlerimizi aldık, uyarılarımızı yaptık. Müteyakkız bir halde sınırlarımızı koruyoruz.
 
 Olayın aydınlatılmasıyla ilgili olarak sabırla ve sağduyuyla bekleyeceğiz. Hadise aydınlanınca da hiç tereddütsüz gereken her türlü adımı atacağız.”
 
 'BU MUHABBET NE KADAR SÜRECEK?'
 
 ABD Büyükelçiliği’ne yönelik düzenlenen saldırıyla ilgili Avrupa’ya eleştirilerde bulunan Erdoğan, şöyle konuştu:
 
 “Saldırıda hayatını kaybeden şehit Mustafa Akarsu kardeşimize Allah’tan rahmet diliyorum. Gazeteci Didem kardeşimize de tekrar geçmiş olsun dileklerimi sunuyorum. Saldırıyı yapan kişi ve arkasındaki örgüt çok kısa sürede ortaya çıkartıldı. Saldırganın, 2001 yılında hastalığı nedeniyle tahliye edildiği ve Avrupa Birliği ülkelerine geçtiği, Türkiye’nin talebine rağmen iade edilmediği, elini kolunu sallayarak dolaştığı ortaya çıkartıldı.
 
 Avrupa ülkeleri ile teröristler arasındaki bu muhabbet nedir? Daha ne kadar devam edecek? Bu örgütü, ‘terör örgütü’ olarak ilan edeceksin ama bu örgüte karşı yaptırım uygulamayacaksın. Bu kalleşçe saldırılara daha ne kadar göz yumacaksınız? Bu nasıl bir özgürlük anlayışıdır ki, insanları kalleşçe katletmeyi maruz görüyor.
 
 Avrupa Birliği ülkeleri, terörle münasebetini masaya yatırmak, bunu sorgulamak zorundadır. Bugün bize, yarın bumerang gibi onlara dönecektir. Ne 54 yıldır AB kapısında bekletilmeye, teröre gösterilen müsamahaya tahammülümüz kalmamıştır."
 
 'DHKP-C'YE ÜYE OLURSA ŞAŞIRMAYIN'
 
 CHP Genel Başkanı Kemal Kılıçdaroğlu'nun avukatlara yönelik düzenlenen operasyonla ilgili eleştirilerine de tepki gösteren Erdoğan, "CHP Genel Başkanı, DHKP-C’ye üye olursa şaşırmayın, bunu da yapar. Adı avukat diye bunlara söz söylenmeyecek mi, cezai müeyyideye tabi olmayacak mı? CHP Genel Başkanı’nın sempatisini merak ediyoruz. Neden terör örgütlerine avukatlık yapıyor, sözcülük yapıyor merak ediyoruz. CHP Genel Başkanı kavramlar konusunda ciddi bir zihin karmaşası yaşıyor.
 
 Üyesi olduğunuz bir örgütün (Sosyalist Enternasyonal) üye listesine hiç bakmadınız mı? Çin Komünist Partisi, Sosyalist Enternasyonal’e üye mi? Hiçbir ülke temsilcisi uluslararası arenada kendi ülkesini bu kadara karalamaz. Biz CHP Genel Başkanı’nın kendi ülkesini kötülemesine alıştık. Ama ana muhalefet partisi genel başkanın alay konusu olmasını içimize sindiremiyoruz" diye konuştu.
 
 ÜCRETSİZ ULAŞIM MÜJDESİ
 
 Başbakan Erdoğan, konuşmasında şehit ve gazi, yaşlı ve engelli vatandaşlara yönelik müjde de verdi.
 
 Bugüne kadar toplu taşıma araçlarında belli kesimlere belli avantajlar sağlandığını dile getiren Erdoğan, "Şehit çocukları ile anne ve babaları, gazilerin çocukları ile anne ve babaları toplu taşıma hizmetlerinden ücretsiz yararlanacak. Demiryolu, deniz yolu ve belediye hatlarından ücretsiz yararlanacak.
 
 Engelli kardeşlerimiz de bu hizmetlerden yararlanacak. Buraya bir farklılık daha getiriyoruz, ağır engelli kardeşlerimizin yanında bir de refakatçi bu hizmetlerden istifade edecek.
 
 Tüm Türkiye'de 65 üstü yaşlılarımız da saat uygulaması olmadan ücretsiz yararlanacak" dedi.
 
 ENGELLİ ÖĞRETMEN
 
 Engelli istihdamı konusunda yapılan çalışmarı hatırlatan Başbakan Erdoğan, “2013 yılında 8 bin 115 engelli kardeşimizi daha kamuda istihdam edeceğiz” diye konuştu.
 
 Engelli öğretmen ataması gerçekleştirileceğini belirten Erdoğan, “Biz ‘Engelli öğretmen olamaz’ sözünü tanımıyoruz. Engelli de öğretmen olur, hem de çok iyi olur” ifadelerini kullandı.
 
 ÖĞRETMENLERE MAZERET ATAMASI
 
 Erdoğan, “7 bin civarında öğretmenimizin mazeret ataması yapıldı. İl içi atamalar da dün itibarıyla başladı” dedi.
 
 60 BİN TON SÜT
 
 Okul Sütü projesi hakkında da bilgiler veren Erdoğan, “14 Haziran’a kadar 60 bin ton süt öğrencilere ulaşacak” diye konuştu.