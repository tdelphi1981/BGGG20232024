CHP hükümete verdiği çözüm kredisinin arkasında durmalı
Başbakan Erdoğanın Fikirle mücadele verin sözlerinin çok doğru olduğunu vurgulayan BDP Hakkari Milletvekili Canan CHP süreçten uzaklaşıp barışın önünde engel olursa çelişkiye düşer. Bu yüzden barışa katkı vermelidir dedi.

BDP’Lİ ESAT CANAN: SOSYAL DEMOKRAT BİR PARTİ SÜRECİ DESTEKLEMELİ  
BDP Hakkari Milletvekili Esat Canan, Başbakan Recep Tayyip Erdoğan’ın çözüm süreciyle ilgili açıklamalarını önemsediklerini belirterek, CHP’ye de sürece destek vermesi çağrısında bulundu. Suudi Arabistan’da kaldıkları otele Türk Bayrağı’nın asılmasını sağlayan Canan, “CHP bugün o verdiği kredisinin arkasında olmalıdır” dedi.  
-Çözüm süreci kapsamında rehinelerin bırakılması...  
 Gerçekten önemli bir süreç herkesin katkı vermesi gerekiyor.  Umarım yakında olumlu, daha pratik somut birtakım sonuçlar ortaya çıkar. Türkiye’nin demokratikleşmesi konusunda fikir özgürlüğü alanında daha radikal bazı yasal düzenlemelerin yapılmasına ihtiyaç var. PKK’nın elindeki rehinelerin bugünlerde bırakılacağı ortaya çıkmıştır. On bine yakın tutuklu veya hükümlü mevcuttur. Bunlarla ilgili de devletin bir adım atması gerekir. Kamuoyunda böyle bir beklenti var. 
CHP çözümün parçası olmalı  
-Daha önce CHP’de milletvekilliği yaptınız. CHP’nin tavrı için ne diyorsunuz? 
CHP’nin bu çözümün bir parçası olmasını istiyorum. CHP sorun yaratmamalıdır. Bunun içinde CHP de olmalıdır. Çözümün olması için CHP’nin katkısına ihtiyaç var. Daha önce yaptığı açıklamayla bu sürece kredi verdiğini ifade etmiştir. Bence CHP bugün de o kredisinin arkasında olmalıdır. Süreçten uzaklaşıp barışın önünde bir engel olmaya çalışırsa çelişkiye düşer. O yüzden bugün CHP’nin yapması gereken barışa katkı vermesidir. CHP içinde bu şartlar altında siyaset yapmak çok zor. Çünkü sosyal demokrat bir parti her şeyden önce mağdurların haklarını savunmalıdır. CHP eski statüko devleti zihniyetini muhafaza etmektedir, Türkiye’de yaşanan gelişmelerin önünde bir engel gibi görülmektedir. Sosyal demokrat düşünen bir insanın, ileriye bakan bir insanın CHP’de siyaset yapma olanağı çok zordur. 
Umarım Erdoğan barışı getirir 
-İmralı görüşme notlarının sızdırılmasına ne diyorsunuz? 
Orada yapılan görüşme, 3 milletvekili ile Öcalan arasında yapılan özel bir görüşmedir. Bunun topluma sızdırılması doğru olmamıştır.   Ama ne olursa olsun hem devlet hem PKK bu süreci devam ettirmeli. Sonuna kadar sürecin arkasında olacağız. Önemli olan kanın durması amaç budur, bunu sağlamak için her türlü fedakarlığı yapmalıyız. 
-Başbakan’ın süreçle ilgili açıklamalarını nasıl değerlendiriyorsunuz?  
Biz Sayın Başbakanın açıklamalarını gerçekten önemsiyoruz. Umarız Sayın Başbakan bu açıklamalarının arkasını da getirir. Kararlı bir biçimde sonuca ulaşır kalıcı bir barışı ülkeye getirir. Başbakan diyor ki, ‘Fikirlerini ileri sürsünler, fikirle mücadele versinler’ bu doğrudur ama Türkiye’de hala fikirler rahat söylenemiyor. Parlamentoda 800’e yakın dokunulmazlık dosyanın bulunması da... Türkiye’de fikir özgürlüğünün hangi aşamada olduğunu görmek mümkündür. 