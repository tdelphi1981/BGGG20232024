Ulusalcı geçinenler önümüzü kesemez
'En büyük başkan, bizim başkan' sloganıyla karşılanan Başbakan, 'Biz bu ülkede birliğin, beraberliğin, dayanışmanın sigortasıyız' dedi
 Başbakan Recep Tayyip Erdoğan, 'Biz milletin temsilcisiyiz. Bizim rotamızı siz çizdiniz. Bu rotada yürümeye devam edeceğiz. Yolumuz açık olsun' dedi. 
 Başbakan Gaziantep gezisinin ikinci günündeki inceleme ve açılışlara yem fabrikası açılışıyla başladı. Sis nedeniyle İslahiye Adalet Sarayı'nın açılış törenine katılamayan Başbakan Nizip'te aralarında Suriyeli sığınmacıların da bulunduğu 8 bin kişiye hitap etti. Başbakan'ın mesajları özetle şöyle;
 HER İŞYERİ NİMET KAPISI: İstihdam kapıları açıldıkça heyecanımız artıyor. Çünkü bir işsize bir iş kapısı açıldığında adeta o kapıdan asgari 5 kişi giriyor. Bu bölgelerde bu sayı 7'ye, 9'a doğru tırmanıyor. Her işyerinin açılışı aynı zamanda bir nimet kapısı. Tüm girişimcilerimizi tebrik ediyorum.
 AL OYUNU KENDİNE SAKLA: (Atanamayan bir öğretmen 'Şubatta atama bekliyoruz' diye bağırınca) Kusura bakmayın. Biz bir şey söylediysek olur. Ne söylediysek o olur. Başkası olmaz. (Aynı kişi 'Size oy yok' diye devam edince, sinirlenerek) Sağol, o oy senin olsun. Biz öyle spekülasyonlara girmeyiz. Al onu kendine sakla. Tamam kendine sakla. Gereken yere ver. Bize kimin oy vereceği belli. (Kimliği öğrenilemeyen bu kişi  gözaltına alındı.)
 EN BÜYÜK BAŞKAN:  ('En büyük başkan, bizim başkan' ve 'Türkiye seninle gurur duyuyor' sloganları atılınca) Biz sizlerle gurur duyuyoruz. Biz bu ülkede birliğin, beraberliğin, dayanışmanın sigortasıyız. Spekülasyonlara prim vermedik.vermeyeceğiz. Bu ülkede ulusalcı geçinenler önümüzü kesmeye çalıştılar, kesemediler, kesemeyecekler. Ulusalcıların uzantısı olmaya aday olanlar, bizden bir şey beklemesin, bulamayacaklar. Bunu da özellikle söylüyorum. Biz milletin temsilcisiyiz. Bizim rotamızı siz çizdiniz. Bu rotada biz yürümeye devam edeceğiz. Yolumuz açık olsun.
 FETİH YAKINDIR:  Suriye halkı zulme karşı direniyor. Diktatöre karşı haklarını geri alma mücadelesi veriyor. Bu rejim lanetlenesi bir rejimdir. Merak etmeyin kardeşlerim, zulüm ile abat olunmaz. Fetih Suriye halkı için yakındır. Ayakta durması mümkün değil. Gidecektir. Bunu görüyorum. Ve Allah'ın yardımı yakındır, hiç endişe etmeyin. Bunlarla beraber hareket edenler de ayakta duramayacaklar. 
 Başbakan Erdoğan, konuşmasının sonunda bazı vatandaşları otobüse çağırıp dinledi, annesinin kucağında yeni doğan Suriyeli bebeğe altın taktı.
 KÜRT SORUNU YOK
 Yola çıkarken tek millet, tek bayrak, tek vatan dedik. Vatan toprağında bayrağımıza alternatif üretmek isteyenler karşılarında AK Parti iktidarını bulur. Vatan topraklarında asla ameliyata müsaade etmeyiz. Bazıları rahat durmuyor. Yahu ne oluyor sana, otur oturduğun yerde? Milletvekili mi, cumhurbaşkanı mı olmak istiyorsun? Ne istiyorsan ol. Tutturmuşlar 'Kürt sorunu.' Ben Kürt sorunu diye bir şey tanımıyorum. Kürtçülüğe hayır. Kürt kardeşlerimizi seviyorum ama Kürtçülüğü reddediyorum. Ben Türk'üyle, Kürt'üyle, Arap'ıyla tüm kardeşlerime eşit mesafedeyim. Çünkü biz sizi Allah için seviyoruz.
 İslahiye'ye sis engeli çıktı
 Başbakan'ın programında İslahiye Adalet Sarayı açılışı da vardı. Ancak yoğun sis nedeniyle helikopter İslahiye'ye gidemeyince açılışı Adalet Bakanı Sadullah Ergin gerçekleştirdi.  Ergin, daha sonra Suriyeli sığınmacıların barındığı kampa giderek bir konuşma yaptı. Ergin, Başbakan'ın yoğun sisten gelemediğini belirterek 'Ancak sizlere selamlarını ve sevgilerini gönderdi. Bu zulmün bitmesi için komşunuz Türkiye olarak vazifemizi yerine getirmeye çalışıyoruz. İsteklerinizi, arzularınızı dinleyip sayın Başbakanımıza ileteceğim' dedi. Ergin, ardından sığınmacı temsilcileriyle toplantı yaptı.