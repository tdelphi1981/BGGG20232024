Yeni kabineyle ilk toplantı
Bakanlar Kurulu, geçen hafta gerçekleştirilen revizyonun ardından ilk toplantısını dün yaptı. Kabinede 4 yeni isim ilk defa Bakanlar Kurulu'na katıldı.
 Toplantı öncesi Başbakanlık Merkez Bina'ya yeni isimlerden ilk gelen çiçeği burnunda Kültür ve Turizm Bakanı Ömer Çelik oldu.
 'FARKLI POZİSYONDA 
 MERKEZ  Bina'ya girmeden önce gazetecilerin yanına gelen Çelik, ilgiden dolayı teşekkür ederken, 'Dünyanın birçok yerinde beraber olduk. Şimdi farklı bir pozisyonda beraber olacağız' dedi.
 SİVİL PLAKAYLA GELDİ
 ÇELİK'İN ardından Bakanlar Kurulu'na gelen isim yeni İçişleri Bakanı Muammer Güler oldu. Milli Eğitim Bakanlığı'na atanan Prof. Dr. Nabi Avcı ise kırmızı plakalı makam aracı yerine, sivil plakalı araçla geldi.  Avcı'yı getiren arabanın Milli Eğitim Bakanlığı'na ait olduğu öğrenildi. Yeni Sağlık Bakanı Mehmet Müezzinoğlu ise yeni bakanlar arasında Merkez Bina'ya son gelen isim oldu.
 YAN YANA OTURDULAR 
 KABİNE toplantısında da ilginç görüntüler de vardı. Yeni Bakanlar Nabi Avcı, Ömer Çelik ve Muammer Güler'in yan yana oturdukları gözlendi. Sağlık Bakanı Mehmet Müezzinoğlu ise, Milli Savunma Bakanı İsmet Yılmaz'ın yanında, masanın en sonunda yerini aldı. Başbakan, toplantıya gelişinde bakanların elini tek tek sıkarken, kabinenin yeni üyelerini 'Hayırlı olsun' diyerek kutladı.
 Başbakanlık 'has ekmek'e döndü
 ÖTE yandan, Başbakan Recep Tayyip Erdoğan'ın, beyaz ekmekle başlattığı mücadeleye ilk uyan da Başbakanlık oldu. Başbakanlık yemekhanesinin mönüsünden beyaz ekmek kaldırıldı. Artık yemekhanede, tam buğday unundan üretilen doğal ekmek ve kepekli ekmek servisi yapılıyor.