Gözyaşları ile cezaevine geri döndü
BDPnin KCK / TM davasından tutuklu bulunan Şırnak Milletvekili Selma Irmak, ölen babası Yusuf Irmakın cenazesine katılmak için 2 gün izinli çıktığı cezaevine döndü.

Irmak, Mardin’in Kızıltepe İlçesi’ndeki evinden cezaevi aracına binerken, annesi Emine Irmak “Yavrum ceylanım gitme, beni yalnız bırakma” diyerek gözyaşları döktükten sonra baygınlık geçirdi. Milletvekili Irmak, babasının vefatı nedeniyle mahkeme kararıyla Diyarbakır E Tipi Cezaevi’nden 2 günlük izinli çıktı. 
Annesi zor veda etti 
Kızıltepe’de önceki gün taziyeleri kabul eden Irmak, geceyi Kızıltepe’deki evinde geçirdi. Irmak, izin süresinin dolması üzerine Diyarbakır E Tipi Cezaevi’ne döndü. Irmak’ı evinin önünde toplanan yakınları uğurlarken, duygulu anlar yaşandı. Irmak’ın sarıldığı annesi Emine Irmak, kızı cezaevi aracına binerken, “Yavrum ceylanım gitme, beni yalnız bırakma” diye gözyaşları döktü. Anne Irmak, cezaevi aracının ayrılması sırasında da baygınlık geçirince yakınları tarafından hastaneye götürüldü.