Günay'dan Başbakan'ın açıklamasına ilk yorum
AMASYA'nın Merzifon İlçesi'nde bulunan Kültür ve Turizm Bakanı Ertuğrul Günay, Başbakan Recep Tayyip Erdoğan'ın kabine değişikliği ile ilgili sözlerinin hatırlatılması üzerine, "Sayın Başbakan kiminle çalışmak isterse kendi takdiridir. Bu soruların muhattabı biz değiliz" dedi.
Bugün Ankara'dan karayolu ile Amasya'nın Merzifon İlçesi'ne gelen Kültür ve Turizm Bakanı Ertuğrul Günay, burada Akif Gülle Kültür Merkezi'nin açılışını yaptı. Beraberinde Amasya Valisi Abdil Celil Öz, daire müdürleri ve bürokratlarla birlikte açılışı yapıp kültür merkezini inceleyen Bakan Günay, gazetecilerin gündeme ilişkin sorularını yanıtladı. Bir gazetecinin Başbakan Erdoğan'ın kabine değişikliği ile ilgili "Her an herşey olabilir" sözünü hatırlatması üzerine Bakan Günay şöyle konuştu: "Hiçbir görev kimsenin mülkü değil. Nihayet millet adına bu görevleri yapıyoruz. Sayın Başbakan kiminle çalışmak isterse kendi takdirleridir. Ne zaman değişiklik isterse o zaman sayın Cumhurbaşkanıyla mutabakatla bunu gerçekleştirebilir. Biz bize emanet edildiği müddetçe emaneti başımızın üzerinde taşımaya çalışıyoruz. Bizim işimiz budur. Bu soruların muhattabı biz değiliz."

Daha sonra Bakan Ertuğrul Günay ve beraberindekiler Merzifon Bedestan Çarşısı'nda yemek yedi.