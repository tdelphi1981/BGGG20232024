'Allah Yunanistan'a akıllı olmayı nasip etsin'
 
 Burada partililer tarafından davul zurna eşliğinde karşılanan Sağlık Bakanı Mehmet Müezzinoğlu, eşi Faize Müezzinoğlu ile birlikte Ege Düğün salonunda partililerle bir araya geldi. Buradaki teşekkür konuşmasında Atatürk vurgusu yapan Müezinoğlu şunları söyledi:
 
 "Atatürk’ten geçinenlere prim vermeyin, Atatürk’ü kullananlara prim vermeyin. Cumhuriyetin üzerinden geçinenlere prim verirseniz büyük öndere yanlış yapmış olursunuz. Bu millete yanlış yapmış olursunuz. Dolayısıyla onun o çizdiği yolda dinamiklerle, onun o milletle ilgili heyecanlarına değer verenlerle birlikte olun. Ona yanlış yapanları elinizin tersiyle şöyle bir itin."
 
 "YUNAN MEDYASINA GÖRE BEN TAHRİKÇİYİM"
 
 5 Mart tarihinde Yunanistan ve Türkiye’nin ortak bakanlar kurulu toplantısı yapacağını ifade eden Sağlık Bakanı Dr. Müezzinoğlu, "Uzunköprü’den Yunanistan’a açılan eski bir gümrüğün yeniden açılmasını istiyorsunuz. Bunu biliyoruz. 5 Martta Yunanistan ve Türkiye Cumhuriyeti hükümetlerinin ortak Bakanlar Kurulu toplantısı Türkiye’de yapılacak. 
 Bu konuyu gündem maddesi olarak aldık. Ancak olacak mı onu bilemiyoruz, sadece bize bağlı bir durum değil. Yunanistan medyasında diyor ki Recep Tayyip Erdoğan, Yunanistan’ı tahrik ediyor. Bir de Yunanistan’ı tahrik eden bir bakan atadı. Dolayısıyla Yunanistan’ı tahrik eden bir bakan sıfatını Yunan medyasında gördük. Ama ben asla hiçbir zaman o doğduğum topraklarda da asla tahrikçi olmadım. 
 
 Hayatımın anlayışında tahrikçilik ve yıkımcılık yoktur, olabildiğince sevgi hoşgörü vardır. Faydam olacaksa düşmanıma bile faydam olsun isterim. Dolayısıyla onlara da benden ve bizden kötülük gelmeyeceğini anlatacağız. Esasında bize ihtiyaçları var. Esasında bize biraz akıllı olsalar krizden çıkışlarında en büyük dinamiklerinin Türkiye olduğunu anlayacaklar. Onlara da duam Rabbim onlara akıllı olmayı nasip etsin" diye konuştu.
 
 Uzunköprü İlçesi’ndeki konuşmasının ardından Keşan İlçesi’ne geçen Müezzinoğlu’nu partililer karşıladı. Keşan Spor Düğün Salonun’da parti üyeleriyle bir araya gelen Bakan Müezzinoğlu burada da bakan olması nedeniyle partililere hitaben teşekkür konuşması yaptı.
 
 Partililer tarafından yoğun ilgiyle karşılanan Sağlık Bakanı ziyaretinin ardından Keşan İlçesi’den ayrılarak karayolu ile İstanbul’a hareket etti.
 
 DHA
  