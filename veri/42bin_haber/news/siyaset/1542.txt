'MHPye Büyükşehir için AKPden ve CHPden başvuranlar var'
Milliyetçi Hareket Partisi (MHP) Samsun İl Başkanı Şaban Kılıç, yerel seçimler öncesi Büyükşehir Belediyesi Başkan adayını belirlemek için titiz bir çalışma yaptıklarını belirterek,"Partimize bu konuda AKP ve CHP'den başvuranlar var." dedi.
Milliyetçi Hareket Partisi(MHP) Samsun İl Başkanı Şaban Kılıç Acem Tekkesi'nde düzenlediği basın toplantısında geçtiğimiz hafta yerel seçim çalışmalarını başlattıklarını açıkladı. MHP'nin Samsun'da bütün belediyelere talip olduğunu söyleyen Kılıç " Bu hedef bazıları için hayal olarak görülebilir. Biz Samsun'daki bütün belediyelere talibiz ve alacağız. Partimize Samsun Büyükşehir Belediyesi Başkan Adaylığı için CHP ve AK Parti'den başvuranlar var. Çok titiz bir aday belirleme çalışması yapıyoruz." dedi.

"VATANDAŞ EN FAZLA YARINI DÜŞÜNÜYOR"

İktidar partisi temsilcilerinin Samsun yerelinde yaptığı açıklamaların gerçeği yansıtmadığını öne süren MHP İl Başkanı Kılıç, 1 hafta içerisinde kentin tarım ile ilgili mevcut durumunu ortaya koyan raporu açıklayacaklarını söyledi. Köylerde tarım ve hayvancılığın bittiğini söyleyen Kılıç " Bu sene rekolteden dolayı bir tek ayçiçek para etti. Samsun köylerinin birçoğunda yol ve içme suyu sorunu yaşanıyor. Allah köylünün yardımcısı olsun. Partimize günde 50 ila 100 kişi iş bulmak içi geliyor. Kentte lise ve üniversite mezunu birçok işsiz var. İnsanımız anı düşünüyor. En fazla yarını düşünüyor.3 sene sonrası için planları yok "şeklinde konuştu. 

"MİLLİ KİMLİĞİ RENCİDE EDEMEZSİN " 

Açıklamasında iktidar partisinin Suriye politikasını ve başlattığı 'İmralı' sürecini değerlendiren MHP İl Başkanı Şaban Kılıç şunları kaydetti: " Öyle bir ülke düşünün ki Suriye ile 10 sene boyunca kankasınız şimdi ise düşman. Kuzey Irak'ı muhatap alan bir ülke konumuna geldik. İsrail'in bekasını korumak için Suriye politikası sürdürülüyor. Diğer taraftan geçmişi karanlık, kimlerle ilişkisi dahi belli olmayan bebek katili bir cani, bugün Türkiye'nin başbakanının yanına siyasi bir figür olarak monte edilmeye çalışılıyor. Bu süreci sürdüren anlayış 'milliyetçiliği ayaklar altına aldım' tarzında açıklama yapıyor. Sen Müslüman Türk insanını hakir göremezsin, milli kimliği rencide edemezsin. "