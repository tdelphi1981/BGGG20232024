Bakan Güler: Görüntüleri aracın Suriyeden geldiğini göstermek için paylaştık
İçişleri Bakanı Muammer Güler, Cizre'deki patlamaya neden olan aracın Türkiye'de kaydı olmadığını belirterek, araçtan inen üç kişiden iki kişinin Suriye istikametine geri döndüğünü, bir kişinin de Türkiye'ye giriş yaptığını açıkladı.
Bakan Güler, ABD Büyükelçiliği'ndeki patlamada yaralanan Didem Tuncay'ı Numune Hastanesi'nde ziyaret etti. Ziyaretin ardından basın mensuplarının sorularını cevaplayan Güler, dün gerçekleşen patlamayla ilgili bilgi verdi. Güler, bugün Anadolu Ajansı aracılığıyla bir görüntü paylaştıklarını dile getirerek, yayınladıkları görüntünün amacının patlamaya neden olan aracın Suriye tarafından gelip oraya park ettiğini kamuoyuna göstermek olduğunu söyledi. Patlamaya sebep olan aracın Türkiye'de kaydı olmadığına değinen Bakan Güler, "Patlamaya sebep olan aracın Türkiye'de kaydı olmadığını gördük. Ayrıca araçtan inen üç kişinin ikisi Suriye tarafına geri dönüyor, bir kişi Türkiye'ye giriş yapmış." şeklinde konuştu.

Bakan Güler, yaralanan gazeteci Tuncay'ın sağlık durumu hakkında da bilgi verdi. Tuncay'ın sağlık durumunun daha iyiye gittiğini belirten Güler, ilk durumdan farklı bir yerde olduklarını ve durumunun olumlu yönde ilerlediğini sözlerine ekledi.