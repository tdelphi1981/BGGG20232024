'Şehirler ciddi risk altında'
Başbakan Recep Tayyip Erdoğan Türkiye’nin deprem kuşağında yer aldığını, şehirlerin de geçmişteki çarpık yapılaşma sebebiyle ciddi risk altında bulunduğunu bildirdi.
 Başbakan Erdoğan 8 Kasım Dünya Şehircilik Günü dolayısıyla yayımladığı mesajda, şehirler tarihinin, kültürel ve mimari değerleriyle, bir milletin yaşayan zenginliği, medeniyetin gerçek aynası hüviyetinde bulunduğunu bildirdi. “Bizler, tarih boyunca dünyanın en önemli ticaret, kültür, sanat ve medeniyet merkezi olan şehirlerini kurmuş ve yönetmiş bir milletiz. Bugün de bu tarihi mirasımıza sahip çıkmanın, bunu gelecek nesillere en güzel biçimde aktarmanın gayreti içindeyiz” diyen Başbakan Erdoğan, geçmişle gelecek, sanatla mimari ve en önemlisi insanla tabiatı bütünleştiren bir şehircilik anlayışıyla tarihi sorumlulukların hep birlikte yerine getirileceğini bildirdi.
 Başbakan Erdoğan, “Bununla birlikte, milletçe acı bir şekilde tecrübe ettiğimiz üzere, ülkemiz deprem kuşağında yer almakta,  şehirlerimiz de geçmişteki çarpık yapılaşma sebebiyle ciddi risk altında bulunmaktadır. Bu nedenledir ki bizler, söz konusu sorunu çözmek, güvenli ve müreffeh şehirler inşa etmek üzere, Cumhuriyet tarihimizin en büyük imar hareketi olan kentsel dönüşüm hamlesini başlatmış durumdayız. Afet riski taşıyan yapıları mimari ve estetik ölçüler gözeterek yenilemeyi amaçlıyoruz” dedi.
 Altyapısıyla, üstyapısıyla; tarihi dokusuyla, kültür, sanat ve spor merkezleriyle, kütüphaneleriyle, tabii ve modern yaşamın iç içe geçtiği alanlarla kimlik sahibi marka şehirler inşa etmek ve bütün şehirleri birer cazibe merkezi ve marka şehir haline getirmeyi hedeflediklerini anlatan Başbakan Erdoğan, “İnanıyorum ki, bu dönüşüm hamlesi milletimizin desteğiyle medeniyet mirasımıza yakışır bir biçimde neticelenecek ve şehirlerimizdeki yaşam kalitesi yükselecektir. Bu düşüncelerle, Dünya Şehircilik Gününü kutluyor,  şehirlerimizin gelişmesine katkıda bulunan herkese başarılar diliyor, tüm vatandaşlarımızı sevgiyle selamlıyorum" dedi.
 ANKA