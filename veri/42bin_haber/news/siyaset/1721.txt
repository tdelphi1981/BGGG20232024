Ömer Çelik: Çözüm süreci tamamen yerli
Türkiye'nin siyasi yazılımını tamamen yenilediğini ifade eden Bakan Ömer Çelik, anayasaya Kürt kelimesi koymanın, eski ilkelliğin tekrarı olacağını söyledi. Çelik, çözüm ne IRA ne ETA modeli olmadığını, tamamen yerli olduğunu açıkladı.
Uluslararası Turizm Fuarı açılışı için Almanya'nın başkenti Berlin'e gelen Kültür ve Turizm Bakanı Ömer Çelik, Türkiye'den gelen gazetecilerle kahvaltılı basın toplantısında buluştu.

Çözüm Süreci'ne ilişkin çarpıcı değerlendirmelerde bulunan Çelik, sorunun temelinde 19. yüzyıl mantığıyla yazılmış olan "devlet-ulus" yazılımının yattığını belirterek şöyle konuştu:

"Kürt meselesi ya da diğer kimlik meseleleriyle ilgili tartıştığımız nokta, o sorunun ötesinde bir şeye işaret ediyor. 19. yüzyıl şartlarında normal karşılanabilecek bir mantığın bunca yıl sonra sürdürülmesi sorunların kaynağıdır. Bu elbise topluma her dar geldiğinde, her tıkandığında ihtilal yoluyla, darbeler yoluyla tıkanıklık giderilmeye çalışılmış.

19. yüzyıla ait ulus-devlet yazılımı, her demokratik talebi bir virüs gibi görmüş ve buna karşı bir anti virüs programı geliştirmiş. Halbuki bu durum, o yazılımın bu demokratik talepleri karşılayamadığını gösterir. Demokrasiler bütün dünyada yazılımını güncelledi. Biz ise yıllar boyu yapamadık. "

DEVLET ULUS

Türkiye'de sistemin başından beri "ulus-devlet" değil, "devlet-ulus'" olarak dizayn edildiği için hiçbir şeyin orijinal olarak, kendi tabii mecrasında akmadığını vurgulayan Bakan Çelik "Kürtler, Aleviler, başörtüsü sorunu gibi problemler de bu nedenle yaşandı. Dindarlıkla çatışmayan ama hem dindarın, hem dinsizin haklarını koruyan bir laiklik anlayışı gerekiyor şimdi. Laiklik yazılımı bir tür ideoloji ve din karşısında bir savunma mekanizması olarak yazılmıştı. Toplum bunu sosyal barış projesi haline getirerek kendi kendine ve kendi içinde çözdü" dedi.

YAZILIMI GÜNCELLEMEDİK DARBELER GELDİ

Türkiye'nin sistemin yazılımını güncellememesi nedeniyle darbelerin geldiğini vurgulayan çelik şöyle konuştu:

"Yazılım güncellenmeyip, yazılımdan kaynaklanan sorunlar hep darbelerle onarılmaya çalışılınca bu bizim siyasi birikimimizi de ortadan kaldırdı. Her darbe geldi, 'fabrika ayarlarına geri dön' düğmesine bastı ve siyasi birikimi yok etti ve en başa döndük. Bu yüzden de siyaset sadece lider karizmasına kaldı. Üstelik, darbeler zamanın büyük siyasi partileri içinde kendilerine yer bulabilen kimliklerin merkezkaç etkisiyle ana akımdan dışarı çıkıp daha radikalleşmesine de neden oldu."

Çelik, yazılım güncellemeden kastını ise şu sözlerle ifade etti:

"Kimliklerin kendilerini özgürce ifade edebildikleri ve siyasette temsil kanallarının açık olduğu bir yapı. Yönteme itiraz edenler bile kimliklerin yasaklanmasını talep edemiyorlar. Bunu açıkça ifade edemedikleri için yönteme itiraz olarak tezahür ediyor. Bu durum kimliklerin otantik halini de yok etmiş. Türk kimliğinin radikal bir siyasetle ifade edilmesi en çok Türk kimliğine zarar verir. Aynı şey Kürt kimliği için de geçerli.

Kimlik siyaseti yapılmasını demokratik sistem içerisinde meşru bulurum ama ben kendi tercihim olarak kimlik siyasetini doğru bulmam. Anayasal sınırlar içinde kalıyorsa da 'Neden yapıyorsun?' diyemezsiniz. Bizim tercih etmememiz, onların bunu özgürce yapamayacağı anlamına gelmez. Her kimlik kendini ifade edebildiği zaman o kimlikler üzerinden radikal siyaset yapılmasının zemini kalmaz.

Ulus yaratma fikrinin temeline kimliklerin bastırılması konulunca, ulus tanımı pozitiflikten çıkıp, ne kadar çok kimliğin dışlandığına bakılan negatif bir tanıma dönüşüyor. Bunu pozitif bir tanıma çevirmemiz gerekiyor." 

ÇÖZÜM SÜRECİ YERLİ

Çözüm sürecinde dışarıdan müdahalelere karşı önlemlerle ilgili soruya Çelik şöyle cevap verdi:

"En büyük tedbir şu: Yıllarca IRA, ETA modeli denildi. Oysa ne sorun ne örgüt modelleri benziyordu. Belki de ilk defa demokratik anlamda tamamen yerli bir süreç yürütülüyor. Bazı yabancı devletlerin Türkiye ile ilgili dertleri, hesapları için terör meselesine yığınak yaptıkları açık. Bu meseleyi bir manivela olarak kullandıkları ortada.

Devlet içindeki çeteleşmiş bazı odakların, bu terör meselesini, meşru siyasi iktidara karşı kullandıklarına dair itiraflar var. Güvenlik bürokrasisinden birisinin, zamanında AK Parti iktidarından memnun olmadığı için terör örgütünü bir denge unsuru olarak kullandığını da gördük geçmişte."

ESKİ İLKELLİĞİ TEKRARLAMAYALIM

Yeni anayasada etnik vurgunun eski ilkelliği tekrarlamak olacağına dikkat çeken Çelik, "Yeni Anayasa vatandaşlık tanımı başta olmak üzere bu özgürlükler meselesini anayasa meselesini de sadece Kürt meselesine indirgemek de doğru değil. Yeni Anayasa'da 'Kürt' ifadesinin yer almasını istemek ilkel bir yaklaşımdır. Eski bir ilkelliği yeni bir ilkellik ile değiştirmek demektir.

LAİK ASPİRİN

Ömer Çelik, son on yılda Türkiye'de her sorun tartışmasında, sistemin aksayan yönlerinin tartışmasında itiraz edenlerin konuyu her seferinde rejim tartışmasına getirdiğini belirterek ilginç bir örnek verdi: "Meclis'te sağlık politikalarıyla sistemini tartışırken konuyu yine laikliğe getirdi muhalefet. O zaman kürsüye çıkıp, 'Aspirin prospektüslerinin içine de 'laikliğe uygundur'yazacak mısınız?' diye sordum."