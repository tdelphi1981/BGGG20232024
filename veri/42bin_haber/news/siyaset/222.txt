"Medyanın AK Parti korkusu acınacak durum"
Alarko Holding Başkanı, Türkiye Ekonomik ve Sosyal Etütler Vakfı (TESEV)ile Açık Toplum Enstitüsü kurucularından İshak Alaton, Gazze ateşkesinde Türkiye'nin rolü olduğunu söylüyor. Türkiye'de yeni kılık kıyafet devrimi diye adlandırılan okullarda tek tip kıyafetin kaldırılması için ise " Bu vesayet de kalktı. Ama zengin fakir ayrımı keskinleşmesin diye varlıklı kişiler sosyal dengeyi korumak için yardım yapmalı. Onların görevi." diyor. Kürt sorunu için çalışan Temas ve Diyalog Heyeti fahri üyesi de olan Alaton, "Barış çoktan gelmeliydi. Kürt sorununu yüzde yüz Erdoğan çözer" diye düşünüyor. Yeni çıkan Lüzumlu Adam kitabında medya için "AK Parti korkusu ile yaşamak acınacak bir durum" şeklinde yazıyor.

İSRAİL'İN TUTUMU YANLIŞTIR DEMİŞTİM

İsrail'i Gazze ve Mavi Marmara saldırıları sonrası eleştirdiniz. Bulut Sütunu saldırısı için ne düşünüyorsunuz?

"One minute ve Mavi Marmara olayları ardından yerli ve yabancı basına, İsrail'den gelen 2'inci Kanal'a anlattım. Netanyahu hükümetinin, özellikle Dışişleri Bakanı Liberman'ın itelemesi ile girdiği yol, kötü bir yol. İsrail devleti ve Yahudi milletinin aleyhine gidecek bir politika yürütülüyor. Bu politika İsrail'in lehine değil, bu tutum yanlıştır. Bunları söylemiştim."

İSRAİL İLE SADECE AYNI DİNDENİZ

Başbakan Erdoğan'ın Türkiyeli Musevilerden İsrail'e mesaj verilmesi isteği olmuştu?

"Diyorum ki, Endonezya'nın doğusundaki Ace adasında bir isyan hareketi yaşandı. Endonezya ordusu isyanı bastırmak için, on binlerce Müslüman'ı katletti. Bunun hakkında ne düşünüyorsunuz diye soruyorum bana İsrail hakkında ne düşündüğümü soranlara. 'Bizim Endonezya ile ne işimiz var' diyorlar, ben de 'Nasıl işiniz yok? Oradaki insanlar Müslüman, sen de Müslümansın. Öldürülen Müslümanlar hakkında ne düşünüyorsunuz' diye soruyorum. 'Hiçbir şey düşünmüyoruz' diyorlar. Ben de 'O zaman İsrail hakkındaki olayı bana niye soruyorsunuz?' diyorum. Ben niye soruya muhatap oluyorum! Çünkü İsrail Yahudi, ben de Yahudi'yim. Yahudi'yim diye bu soru bana soruluyor. Sadece aynı dindeniz o kadar "

İLİŞKİDE ISINMAYA YÖNELİK ADIMLAR VAR

AK Parti G.Başkan Yrd. Ömer Çelik, İsrail'in Gazze ateşkesi sırasında Türkiye'nin İsrail ile üç barışma şartından Gazze'ye ablukayı azaltmayı hayata geçirdiğini söyledi?

"Ateşkeste Türkiye'nin rolü oldu. Ama dış basına göre Mısır'ın rolü daha çok oldu. Türkiye'ye söylenen şey Filistin'e taraf olmak; yani İsrail ile Filistin arasında tarafsız kalamamak. Öyle olunca, diğer taraf size pek güvenmez. Ama Dışişleri Bakanlığı Müsteşarı Feridun Sinirlioğlu, çok kaliteli bir hariciyecidir, İsrail'de büyükelçilik yaptı. Sinirlioğlu, bu projeyi (Türkiye İsrail ilişkilerinin düzelmesi) yürütüyor, arayı ısıtmaya yönelik adımlar atılıyor. İsrail de bu yönde (Gazze'deki ablukanın azalması) adımlar atıyor.

LİBERMAN OLDUKÇA İLİŞKİ OLMAZ

Türkiye İsrail ilişkileri ne zaman rayına oturur?

"Türkiye'nin İsrail'den özür, tazminat talebi resmi politikadır. Liberman başta olmak üzere bu hükümet özür dilemez ve Türkiye bir adım ileri atmayacak gibi bir endişem var. Bu arada yeni bir faktör doğdu. Tzipi Livni, politikaya geri dönüş yapıyor. Eğer iyi bir parti kurabilirse, bir denge oluşur."

SERBEST KIYAFET PRENSİPTE DOĞRU KARAR

Resmi okul kıyafetleri tarih oldu. İkinci kıyafet devrimi yapıldı yorumları var, zengin fakir ayrımı doğan diyen var. Bu değişikliği nasıl buldunuz?

"Tek tip kıyafet dünyada kalmadı. Sadece bazı özel İngiliz okullarında bu gelenek devam ediyor ama Amerika'da, Avrupa'da okullarda insanlar daha özgür davranıyorlar. Normali buydu zaten. Prensipte doğru bir karar oldu. Bu vesayet de kalktı denilebilir. Ama endişem zengin fakir ayrımı oluşması. Birileri markalı, güzel, pahalı elbiselerle gelirken, bir diğeri aynı eteklikle ya da solgun gömlek ile gelecek, kendini ezik hissedecek. Forma varken bu yoktu, üniforma çıkınca, gelir farkı ortaya çıkacak."

TOPLUMSAL BARIŞI YAKALAMALIYIZ

Burada devlete ve varlıklı kimselere daha çok görev düşmüyor mu?

"Devletin giysi yardımı yapması kolay da, nerede duracağı belli olamayan bir konu. Bunu devlet çaresi olarak ortaya koymak doğru değil. Eğitimde yeterince devlet var. Bir anlamda zengin fakir ayrımı keskinleşmesin, çocuklar kötü hissetmesin diye varlıklı kişiler sosyal dengeyi korumak için yardım yapmalı. Yardımın olması çok faydalı olur, toplumsal dayanışmayı yakalarız. Bunun için de toplumsal barışı yakalamak lazım. Okullar içinde bile kutuplaşma olmaması lazım. Toplumsal barışı ve güneydoğunun barışı. Bunu yakalamalıyız."

AB BİZİ NE KADAR SAMİMİ BULACAK

Başbakan Erdoğan, AB ile ilişkilerin arttırılacağını söyledi?

"AB ile bu kadar arayı soğuttuktan sonra tekrar ısıtmaya doğru yol almak, bence faydalı olmakla birlikte bir hatadan dönüş yapmış olmanın geç kalmışlığını dile getirmek istiyorum. Avrupa'dan koparak ve teşebbüsümüzü soğutarak hata yaptık, şimdi tekrar gerçeklerle yüzleşme başlıyoruz. Avrupa'ya ısınıyoruz. Hem bizim için mutluluk vermeyen bir yönü var. Ayrıca ne kadar samimi davranacağız bu dönüşte? Karşı taraf bizi ne kadar samimi bulacak? Bunlar sorulabilir. 

BARIŞ ÇOK GEÇ KALDI

Kürt sorunu için Başbakan'ın 'Silah bırakın yurt dışına çıkın' açıklaması vardı?
"Silahları bırakıp yurt dışına gitmek işin teferruatıdır. Masada konuşulacak olaydır, alternatifi de bulunur. Bazıları için gerekli bir uygulama olabilir. Ama AK Parti'nin genelinde samimi bir tavır var. Yine de hiddetli demeçlerin zarar verici olduğunu düşünüyorum. Bu dili bırakmanın zamanı geldi. Mantıklı, dostane, insani, yaşama saygı duyan, insanların ölmesini arzu etmeyen zihniyeti ortaya koyan genel yaklaşım ile barışın yolunu bulacağız gibi geliyor. Güneydoğu'da kalıcı barışın çoktan beri geldiğini ve geçtiğini düşünüyorum. Çok geç kalınmış, gereksiz yere binlerce kurban verilmiş diye düşünüyorum. Utanç verici bir durumdur bu. Barış ile sonlanmayışı durumun, hüzün veriyor bana. 

DAHA ÇOK KARDEŞLİK HİSSİ ÖNEMLİ

Sorunu çözecek isim Erdoğan'dır deniyor?
"Yüzde yüz çözerse Başbakan Erdoğan çözer. Tavır değişikliği ortaya koyarsa, ki tam zamanıdır, barışı yakalarız. Daha çok kardeşlik hissi ile ve anlayışla davranmak önemli 

İLK DEFA TOPLUMUN YANINDA YER ALAN ADAM ERDOĞAN

İshak Alaton'un yaşamını anlattığı, Mehmet Gündem tarafından kaleme alınan Lüzumlu Adam'ın ardından Lüzumsuz Adam İshak Alaton adlı yapıtı da yayınladı. Bir ayda 6. baskıyı yapan kitapta, Başbakan Erdoğan için şu ifadeler yer aldı: 

'İlk defa toplumun yanında bir adam çıktı. Bu adam bunu iyi kullanıyor, sağlıklı kullanıyor ve iyi bir imaj veriyor. İsrail ile arasına mesafe koydu, koyması da normaldi ben bunu normal buldum. Böylece imajında samimiyet ortaya çıktı. "

MEDYA HALA MENFİ YAZIYOR

"İnsan bütün gerçeklere rağmen fikir değiştirmiyor. Bunu medyada da görüyorsunuz. Hala devamlı olarak menfi yazıyor. Çünkü başka satacak malı yok zavallının. Hala bazıları AK Parti korkusu ile yaşıyorlar ki acınacak bir durumdur bu." 

TÜSİAD İNSAN HAKLARINA SAYGILI OLMALI

"Tüsiad bugünü yakalamalı, dünyayı keşfetmeli. Demokratik ve insan haklarına saygılı bir dernek olmalı. Genç ve yaşlı kuşak arasında büyük fark var, genceler vizyon sahibi e değişime açık. Yaşlılar tutucu"

GARİH KURAN OKURDU

"Üzeyir'in odasında birkaç tane Kuran hep vardır, yeri geldiğinde açar misafirlerine ilgili ayetleri okur, sohbeti, konuşmasını ayetlerle zenginleştirirdi"