'Vicdan körlüğü var'
Uludere'de bir yıl önce yaşamını yitiren 34 sivil, ölümlerinin birinci yıldönümünde anıldı. Yakınlarını kaybeden aileler, faillerin bulunmasını istedi
  Yaşar KAPLAN
 CHP genel başkan yardımcıları ve milletvekillerinden oluşan heyet, Uludere'deki hava harekatında yakınlarını kaybeden aileleri ziyaret etti. CHP Genel Başkanı Sezgin Tanrıkulu, mağdurların acılarını paylaşmak için geldiklerini, 1 yıldır acının dinmediğini, geçen sürede yaşanan siyasi gelişmeler ve açıklamalarla bu yaranın kanamaya devam ettiğini söyledi. 'Olayla ilgili hükümet ve devlet yetkilileri tam bir vicdan körlüğü içindedir' diyen Tanrıkulu, ekledi: 'O vicdan körlüğü ve adaletsizlik bugün de devam ediyor. Hiçbir siyasi kaygı taşımıyoruz. Bir vicdan ortaklığına aday olmak için buradayız. Olay aydınlanıncaya kadar da mücadelemiz sürecek.' 
 BİZ TERÖRİST DEĞİLİZ
 OLAYDA kardeşini kaybeden Leyla Encü ise 'Elimizden tutun, biz terörist değiliz. Tek istediğimiz bize yardımcı olmanız ve bir an önce çocuklarımızın faillerinin bulunmasıdır' diyerek, barış istediklerini söyledi. Daha sonra heyet üyeleri mezarlığı ziyaret ederek, dua etti.
 ÖTE yandan Uludere olayı Kocaeli ve Mardin Artuklu Üniversitesi'nde protesto edildi. Diyarbakır ve Hakkari'de de gösteriler düzenlendi. 
 
 Başbakan bize sahip çıksın
 Şırnak'ın Uludere İlçesi Irak sınırında, 28 Aralık 2011 gecesi düzenlenen hava operasyonunda hayatını kaybeden 34 kişi, ölümlerin birinci yılında anıldı. Ölenlarin yakınları, sorumluların bir an önce bulunup cezalandırılmasını istedi.  Oğlu Vedat Encü'nün mezarı başında gözyaşı döken annesi Mercan Encü, 'Başbakan bize sahip çıksın. Oğlum ekmek için gitmişti. Kardeşi askerdeydi, para istemişti. Ona para göndermek için gitmişti ancak dönemedi' diye konuştu.
 Uludere'de işbirliğine gidilmeli
 İNSAN Hakları İzleme Örgütü (Human Rights Watch), 34 kişinin öldüğü Uludere olayının üzerinden bir yıl geçmesine rağmen sorumluların yargı önüne çıkarılmamasını eleştirdi. HRW'nin Türkiye uzmanı Emma Sinclair-Webb, 'Koca bir yıl boyunca Uludere olayıyla ilgili yürütülen soruşturmalardan hiç birinin tamamlanmaması son derece kaygı verici. Bu durum, hükümetin, kanuna aykırı uygulamalarına ilişkin olarak kamuya hesap vermekteki genel gönülsüzlüğüyle örtüşüyor' dedi. HRW, tüm devlet kurumları soruşturmayı yürütenlerle hızla işbirliğine gitmezlerse, Türkiye'nin 34 vatandaşının yaşama hakkını ihlal ettiği gerekçesiyle bir kez daha Avrupa İnsan Hakları Mahkemesi'ne verilebileceği uyarısında da bulundu.