Paris dönüşü Demirtaş'tan açıklama
Fransa-Paris'teki suikast olayının ardından Paris'ten dönen BDP Genel Başkanı Selahattin Demirtaş "Çok profesyonel bir katliam. Fransa İçişleri Bakanı'nın tutumu bize güven verdi. En kısa zamanda fail ve faillerle ilgili elimize bilgi ulaşacak" dedi 
 Fransa-Paris'teki suikast olayının ardından Paris’e giden BDP Genel Başkanı Selahattin Demirtaş, BDP Genel Başkan Yardımcısı Gültan Kışanak ve Van Bağımsız Milletvekili Aysel Tuğluk İstanbul’a döndü. 
 CENAZELER TÜRKİYE’YE GELECEK
  
 
 Ailelerin cenazelerini memleketlerinde defnetmek istediğini belirten Demirtaş, "Oradaki resmi prosedür tamamlanmadığı için henüz program netleşmedi. Sanıyorum birkaç gün içinde de bu konuda da program netleşmiş olacak ama cenazeler Türkiye’ye gelecek" dedi. 
 FRANSA İÇİŞLERİ BAKANIYLA GÖRÜŞTÜK 
 
 Fransa İçişleri Bakanı ve ilgililer ile görüştüğünü söyleyen Demirtaş, "Biliyorsunuz ki çok trajik bir katliam yaşandı Paris’te, üç kadın, Kürt siyasetçi gündüz saatlerinde infaz edildi. Bununla ilgili eşbaşkanımız, milletvekillerimiz ile birlikte yaklaşık üç gündür Paris’teyiz. Orada çeşitli temaslarımız oldu. Fransa İçişleri Bakanı ile görüşme yapma şansımız oldu. Oradaki hukukçular ile dosya ile ilgilenen avukatlarla görüştük" dedi. 
 
 ÇOK PROFESYONEL BİR KATLİAM 
 
 Yaşanan olaya ilişkin tanıklarla da konuştuklarını söyleyen Demirtaş sözlerine şöyle devam etti "Edindiğimiz izlenim şu, somut bir bilgi, somut bir belge yok elimizde ama kesinlikle çok profesyonel bir katliam olduğu anlaşılıyor. Zaten Fransa İçişleri Bakanı'nın da tabiri budur. Çok profesyonel bir cinayet, suikast olduğunu ifade ediyorlar. Fransa İçişleri Bakanı çok yoğun bir şekilde üzerinde çalıştıklarını, meseleyi çok ciddi aldıklarını söylüyorlar. Kendi yaklaşımı bize güven verdi. Kendisinin bu konudaki siyasi tutumluluğu ve kararlılığı bize güven verdi. Umut ediyorum ki kısa zamanda da polis soruşturması tamamlanacak ve en azından fail ve failler ile ilgili elimizde bir bilgi olacak diye umut ediyoruz" 
 
 BİZİM İÇİN İSİMDEN ÇOK KURUMSAL YAPI ÖNEMLİDİR 
 
 Bir gazetecinin BDP’i heyetin tekrar İmralı’ya gidip gitmeyeceğinin yönündeki sorusuna demirtaş şu cevabı verdi: "Bu konuda netleşmiş bir şey yok. Bizim talebimiz var, başvurumuz var ama Adalet Bakanlığı’ndan henüz bize verilmiş bir yanıt yok. Biz dört eşbaşkan olarak gitmemizin bu aşamada doğru olacağını ifade ettik. Tabi gelecek cevaba göre biz de tartışmalarımızı yürütürüz. Bizim için isimden çok kurumsal yapı önemlidir"
  