Soylu: Kabine tartışması bizim konuşacağımız meseleler değildir
AK Parti Genel Başkan Yardımcısı Süleyman Soylu, Türkiye'nin meselelerini bir kabine revizyonuna, bir bakanlık değişimine getirip tıkamanın yanlış olduğunu söyledi.
Zonguldak'ın Ereğli ilçesine gelen AK Parti Genel Başkan Yardımcısı Soylu, partisinin Ereğli ilçe başkanlığı tanıtım toplantısına katıldı. Toplantı öncesi gazetecilerin 'Kabinede değişiklik olacak mı?' sorusuna cevap veren Soylu, "Meseleleri bir kabine revizyonuna, bir bakanlık değişimine getirip tıkamak ve ya bunun üzerinden bir tartışma yapmak bana göre ne Türkiye'nin gündemidir, ne de bizim konuşacağımız meselelerdir." dedi.

AK Parti Genel Başkan Yardımcısı Süleyman Soylu, Ak Parti'nin bir takım halinde Türkiye'nin dönüşümüne imza attığını kaydetti. Soylu, meseleleri kabine revizyonuna, bakan değişikliğine getirip tıkamanın veya bunun üzerinden bir tartışma yapmanın yanlış olduğunu ifade etti.

Süleyman Soylu, "Demokrasi bu soruların hepsine her zaman açıktır. Siyasette bu soruların hepsine açıktır. Siyasetle demokrasi bir araya geldiği zaman bu meseleler her zaman hem topluma açıktır, hem de kamuoyuyla her zaman paylaşılabilir. Ama şunu söyleyeyim, AK Parti 2002 yılından itibaren ben de bir bölümünü dışarıdan izlediğim, bir bölümünde de birlikte olduğum iç yapısını daha iyi bir şekilde hissettiğim AK Parti ve anladığım AK Parti bir takım halinde çok büyük çalışmalara ve Türkiye'nin dönüşümüne imza attı. Bütün bu meselelerle ilgili AK Parti ile ilgili böyle bir değerlendirmeden hareket etmek elbette basının temel bir hakkı olabilir. Ama şunu çok açık yüreklilikle söylemek istiyorum. AK Parti her döneminde kabine yönetimi, AK Parti'nin karar verici kadrolarıyla birlikte başarılı olduğuna dair halkın tam bir tescili vardır. 2011 yılında her 2 kişiden birisinden aldığı desteği, hem bugün bütün kamuoyu yoklamalarında o iki kişinin birisinden desteğinin üzerinde ki halk desteği tabanı giderek büyümekte ve genişlemektedir." şeklinde konuştu.

"Meseleleri bir kabine revizyonuna, bir bakanlık değişimine getirip tıkamak ve ya bunun üzerinden bir tartışma yapmak bana göre ne Türkiye'nin gündemidir, ne de bizim konuşacağımız meselelerdir." diyen Soylu, "AK Parti'nin 2023' e ait önümüzde büyük bir heyecanla yeni başladığı bir 10 yıl vardır. Bütün bunlara bakmak gerekir. Ak Parti'nin Türkiye' de uğraştığı çok büyük çok ciddi meseleler var. Türkiye'nin bütün kronik problemlerine çözüm arayan ve Türkiye'yi geliştirmeye, Türkiye'yi dönüştürmeye ve Türkiye' de bugüne kadar ele alınmayan birçok meseleyi ele alarak Türkiye' de kendi insanının daha standardı yüksek bir yaşam biçimine ulaştırmaya yönelik bir aklı var. Şükür ki bu akıl bir sivil akıldır. Bu sivil akıl bugün Türkiye' de toplumla her şeyi tartışmaktadır. Bu nedenle bu meselenin üzerinde durmanın ve gündem yapmanın çok da önemli olduğunu düşünmüyorum." ifadelerini kullandı.