CHP'li Haberal ve Köktürk'ten araştırma önergesi
CHP Zonguldak Milletvekilleri Ali İhsan Köktürk ile Ergenekon davası kapsamında tutuklu bulunan Mehmet Haberal, Zonguldak'ta geçen 7 Ocak'ta meydana gelen 8 madencinin öldüğü maden faciasının neden ve sorumlularının belirlenmesi amacıyla araştırma komisyonu kurulması için TBMM'ye önerge verdi.
Önergede, 17 Mayıs 2010'da Türkiye Taşkömürü Kurumu (TTK) Karadon Müessese Müdürlüğü maden ocağında taşeron firma tarafından sürdürülen galeri açma çalışmaları sırasında meydana gelen grizu patlamasında 30, 7 Ocak'ta TTK Kozlu Müessese Müdürlüğü maden ocağında meydana gelen metan gazı püskürmesi ve sonrasındaki göçükte de 8 madencinin yaşamını yitirdiği hatırlatıldı. Yine geçen hafta özel kömür ocaklarında meydana gelen kazalarda da 3 madencinin öldüğü belirtilen önergede, taşeronlaşma ve sosyal devletin ortadan kaldırılarak çalışanların güvencesizlik içine itilmesinin sonuçlarının, madencilik sektöründe çok acı bir şekilde görüldüğü kaydedildi.


Taşeronlaşma gibi yanlış uygulamaların, kamu kurum ve kuruluşlarında uzun yıllar sonucu elde edilmiş bilgi ve deneyim birikimini yok ettiği vurgulanan önergede şöyle denildi:

"Yoğun birikim ve deneyime sahip kurum ve kuruluşlar yerine, üretimin teknik ve alt yapı olarak yetersiz, deneyim ve uzmanlaşmanın olmadığı kişi ve şirketlere bırakılması iş sağlığı ve güvenliği önlemlerinin hızla terk edilmesine neden olmuştur. Buna bir de kamusal denetimin ve yaptırımın yetersizliği de eklenince facialar birbiri ardına gelmeye başlamıştır. Bugün dünyada madencilik sektöründe en çok ölümlü kaza Türkiye'de meydana gelmektedir."

Zonguldak'ta 8 maden emekçisinin yaşamını yitirdiği grizu faciasının TBMM'de kurulacak bir araştırma komisyonunca kapsamlı bir şekilde incelenmesinin istendiği önergede, "Facianın neden ve sorumluların saptanması, meydana gelen grizular, yaralanma ve ölümlerdeki taşeronlaşmanın payının açığa çıkarılması, gerek TTK'da gerekse özel taşkömürü işletmelerinde bir daha bu ölümlerin yaşanmaması için alınması gereken önlemlerin tespiti amacıyla Meclis Araştırması açılması için gereğinin yapılmasını dileriz" denildi.

CHP'li Köktürk, önergeyi kendisinin hazırladığını, Prof. Dr. Mehmet Haberal'a da cezaevinde imzalattıktan sonra Meclis'e gönderdiklerini söyledi.