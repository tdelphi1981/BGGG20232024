Erdoğan: Kimseye operasyon yaptırmayız
Başbakan Erdoğan, "Bu vatanda ameliyat yaptırmayız, kimseye operasyon yaptırmayız. Bu vatan toprakları 76 milyonuyla Türkiye Cumhuriyeti vatandaşlarınındır" dedi.
Hafta sonunu Balıkesir'de geçiren Başbakan Recep Tayyip Erdoğan, halka hitap etmek ve toplu açılışları gerçekleştirmek üzere saat 14.00 sıralarında Balıkesir'den helikopterle Edremit İlçesi'ne geldi. Koca Seyit Havaalanı'na inen Başbakan Erdoğan, beraberindekilerle birlikte ilçedeki Hamdi Bey Meydanı'na geçti. Güzergahta yol kenarında toplananları selamlayan Başbakan Erdoğan, çocuklara da oyuncak dağıttı. Başbakan Erdoğan, soğuk havaya rağmen meydanda toplanan yaklaşık 10 bin kişi tarafından sevgi gösterisi, 'Edremit 2014'te hazır', 'Ömrünü uzun kılsın yüce Yaradan, bu gençlere lazımsın Recep Tayyip Erdoğan' pankartları ve 'Başbakan Erdoğan' sloganlarıyla karşılandı. 

Meydanda, güvenlik için kamera kaydı yapan minibüs dikkat çekti. Toplu açılış töreni nedeniyle saygı duruşunda bulunulması ve İstiklal Marşı'nın okunmasının ardından konuşan AK Parti Balıkesir Milletvekili Ahmet Edip Uğur, hükümetin Balıkesir'e yönelik hizmetlerinden bahsetti. 

Ulaştırma Denizcilik ve Haberleşme Bakanı Binali Yıldırım ise "Artık 10 yıllık iktidarımızda hizmetleri teker teker açmaya zaman yetmiyor, 50'si 100'ü bir arada açılıyor. Dağ gibi sorunlara dağ gibi hizmetlerle geliyor iktidarımız. Hizmetlerimiz hayırlı uğurlu olsun. 10 yılda bölünmüş yolarla ülkemizi donattık, yolları böldük, milleti, hayatları birleştirdik" dedi.

'BU VATANDA AMELİYAT, OPERASYON YAPTIRMAYIZ'

Bakan Yıldırım'ın ardından kürsüye gelen Başbakan Erdoğan, bölgeye yapılan hizmetleri anlattı. Açılışını yaptıkları hizmetlerin ülkeye hayırlı olmasını dileyen Erdoğan, şöyle konuştu:


"Balıkesir ve her bir ilçesi ekonomiden turizme, tarımdan sanayiyeye kadar birbirinden önemli değerler üreterek ülkemizin ekonomisine kazanç sağlıyor. Biz de bu kenti eserlerimizle donatıyoruz. Burada yaşayan tüm vatandaşlarımızın refahına katkıda bulunuyoruz. Dün kent merkezi ve Bigadiç'te önemli açılışlar gerçekleştirdik. Tam 297 milyon liralık yatırım bedeli olan 29 ayrı hizmeti Balıkesir'e ve ilçelerine kazandırmanın heyecanını yaşadık. Bigadiç'te 45 milyon TL'lik beş ayrı tesisi kazandırmanın mutluluğunu yaşadık. Bugün burada sizlerleyiz. Burada dört eğitim kurumumuzun resmi açılışını gerçekleştiriyoruz. Edremit'e toplamda 10 milyon TL olan beş ayrı hizmeti kazandırıyoruz. Edremit- Balıkesir yolunu bu Haziran'da bitiriyoruz. Göreve geldiğimizde Edremit'te, bölünmüş yol nedir bilmezdi. Ama bizimle bölünmüş yollarla tanıştı. Kuzey Çevre yolu yaz başı bitiyor ve hizmete açıyoruz. İzmir- Ayvalık arası bitti. Edremit köprülü kavşağı hızla devam ediyor. Kavşak noktasında olan burası çok farklı bir hizmeti ifa etmiş olacak. Artık oralarda sinyalizasyon değil durup beklemeden geçme imkanı bulacağız. Bunlar çağdaş bir ülkenin gereğidir. Yol, su medeniyettir. Yolunuz suyunuz varsa medeniyetsiniz. Yoksa medeniyet değilsiniz. Körfez Havalimanı var mıydı? Ama şimdi dev terminal binasıyla artık Edremit Havalimanı değil Koca Seyit Havalimanı'nı yaptık, terminal binasını da bitiriyoruz. Artık burası uluslararası uçuşlara da açık olacak. Turizmin hareket merkezlerinden birisi olacak burası. Bizim 10 yılda Balıkesir'e yaptığımız yatırım ulaşımda 1 milyar 620 milyon TL. Bunları Balıkesir görmedi bugüne kadar."

'BİZDE AYRIM YOK'

"Bizim için ülkenin doğusu batısı diye bir ayrım yok" diyen Erdoğan, şöyle devam etti: "Biz Türkiye'nin tüm vilayetlerini hep bir gördük. Ayrım yok. Afyon'dan birşey söyledim. Bizim dört temel başlığımız var. Biz, tek millet dedik. Türküyle, Kürdüyle, Lazıyla, Çerkeziyle, Romanıyla, Gürcüsüyle, Arnavut, Boşnağıyla tek millet dedik. Çünkü biz yaratılanı yaradandan ötürü sevdik. Bizde ayrım yok. Ayrımcılık yok. Çünkü biz yaratılana olan sevgimizi siyah beyaz ayrımı yapmaksızın yaradılandan ötürü sevdik. Onun için tüm vilayetler bizi, biz de onları kucakladık. Girdiğimiz tüm seçimlerden güçlenerek çıktık. Biz size aşık, sevdalıydık. Gideceğiz gündüz gece. Peki, tek millet dedikten sonra ne dedik. Tek bayrak dedik. İşte bayrağımız burada. Edremit'te bayrağımız nasıl dalganıyorsa Hakkari'de de böyle dalgalanır. Ama bizim ana muhalefet partisinin genel başkanı, batıda gel bayrağı dalgalandır, Hakkari'de bir tane yok. unuttun mu bayrağımızı yoksa. Farkımız bu. Bayrağımızın rengine baktığımızda şehidimizi görüyoruz. O renk şehitlerimizin gazilerimizin kanı, hilalde özgürlüğümüzü görüyoruz. Bu kan özgürlük bağımsızlık için döküldü. Yıldızımıza baktığımızda, her yıldız bir şehittir. Bu yolculuğumuzu böyle devam ettiriyoruz. Yılmak yok yola devam edeceğiz. Üçüncüsü neydi. Tek vatan dedik. 780 bin kilometrekarede tek vatan. Bu vatan topraklarında ameliyat, operasyon yaptırmayız. Bu vatan, toprakları, 76 milyon vatandaşıyla Türkiye Cumhuriyeti vatandaşlarınındır. Kimse küçük hesaplar peşinde koşmasın. Dördüncü ise tek devlet. Türkiye Cumhuriyeti devleti. Bununla yola devam ediyor, taviz vermeden yola devam edeceğiz. Bizim yolumuzu millet tayin etti, bu rotada istikamette devam edeceğiz."

'400 MİLYON DOLARCIK KALDI'

'Türkiye seninle gurur duyuyor' sloganıyla zaman zaman sözleri kesilen Başbakan Erdoğan, şöyle konuştu: "Önümüzdeki hafta Siirt'teyim. Oradada iki gün kalacağız. Durmak yok yola devam. Bu can bu tende oldukça arkadaşlarımızla bu yolda devam edeceğiz. Bu yolculuk millete hizmetkar olma yolculuğu. Sizlerle birlikte kazandırdığımız eserlerin mutluluğunu yaşıyoruz ve millete hizmet üretmenin mücadelesini veriyoruz. Biz sizlerin hayır dualarıyla ayaktayız. Enerjimizi, coşkumuzu sizin dualarınızdan alıyoruz. Siz arkamızda olduğunuz sürece Türkiye'yi daha da büyütecek ve 2023'te dünyanın on ülkesi arasına sokacağız. Yola çıktığımızda ülkemizin milli geliri 230 milyar dolardı, şimdi 774 milyar dolar. Bire 3 arttı. İhracatımız 36 milyar dolardı. Şimdi 152.5 milyar dolar, dört kat arttı. Devletin ödediği borçlanma faizi yüzde 63'tü, şimdi 6.5. Aradaki fark halkımın cebinde kalıyor. Halktan toplanan vergiler vardı ya, yüzde 85'i faize gidiyordu. Şimdi 16.5. Aradaki fark yatırımlara gidiyor. Hortumları kestik. Bizden öncekilerin yaptıkları ortada. IMF'den, MHP, DSP, ANAP iktidarı, 23.5 milyar dolar borç devretti. Ödedik ödedik ödedik, şimdi 400 milyon dolarcık kaldı. Mayıs'ta onu da ödüyoruz. IMF ile defteri kapatıyoruz. IMF şimdi bizden borç istiyor, 5 milyar dolar vereceğiz. Nereden nereye geldik. Bu kiminle, sizinle oldu. Merkez Bankası'nın kasasında döviz rezervi 27.5 milyar dolardı. Şimdi 125 milyar dolar. Eğer bu hortumlar takılı kalsaydı buralara gelebilirmiydik. Bunlar benim memurundan işçimden para kestiler. Borç ödemek için. Göreve geldiğimde 13.5 kattrilyon işçi memura borç var. Bunu ödememiz lazım dedim. Sendikalarla görüştük ve 13.5 katrilyonu biz ödedik. İşçiye memura devletin borcu yok. Bir de konut edindirme yardımı adı altında işçiyi memuru sömürmüşler. 3.5 milyar da buradan borç almışlar. Bunları da biz ödedik. Niye ödedik, devlet işçisine memuruna borçlu olmaz da ondan. Tüm bu yatırımlarla 79 senede bu ülkede 6 bin 100 kilometre yol yapıldı ama biz on seneye 17 bin kilometre bölünmüş yol sığdırdık. Biz bu süreç içinde eğitimde yaklaşık 380 bin derslik bitirdik. Şimdi akıllı tahtaya, tablet bilgisayarlara geçiyoruz, bazı okullara dağıttık. Şurada üç yıl içinde tüm okullarımızda akıllı tahta ve tablet bilgisayarlarla yürüyeceğiz."

BU MİLLET ÖZÜNE DÖNMÜŞ

"Türkiye'de 76 üniversite vardı, şimdi 170 üniversite var. Üniversite olmayan ilimiz kalmadı" diyen Başbakan Erdoğan sözlerine şöyle devam etti: "Daha iyi olacak. Eğitimde 4+4+4 adımı attık. İmam hatip, meslek liseleri neler çekti. Kat sayı dediler üniversiteye almadılar. Artık kat sayı diye bir şey kalmadı. Kat sayı engeli olmayacak. Yeni bir adım daha. Artık meslek liselerinin orta kısımları, imam hatiplerin de böylece açıldı. Artık sadece imam hatip okullarında sadece kuran değil seçmeli olarak düz liselerde de isteyen anne baba kuran dersi aldırma hakkına sahip. Düz liselerde sadece Kuran için müracaat edenlerin sayısı 467 bin. Siyeri nebi için 300 bin. Bu neyi gösteriyor, bu millet özünü benimsemiş ve özüne dönmüş. Ben ruh kökümü aslımı bileceğim, tanıyacağım diyor. İsteyen istediği yere yavrusunu gönderir. Rahatlayalım be huzurlu olalım. Yasaklardan engellerden bu ülkeyi kurtaralım."

'SAĞLIKSIZ DOĞUMDAN YANA DEĞİLİZ'

Başbakan Erdoğan, konuşmasının devamında, "Biraz sabırlı olalım. Sağlıklı doğum 9 ay 10 günde olur. Biz sağlıksız doğumdan yana değiliz. İnşallah sağlıklı doğum olacak, inşallah geç olacak ama geleceğe daha emin adımlar olacak" dedi.

'DAMDAN DÜŞEREK GELDİM'

Terörle mücadeleye de değinen Başbakan Erdoğan, "Şu an terörle mücadele var, bunun adı çözüm süreci bu süreçte milletimizin istikametinde son sözü söylüyoruz. Diğer dedikodulara, iftiralara kulak asmayın. İnşallah bu işte niyet hayır olduğu için sonu da hayır olacak. Attığımız her adımda milletimizin değerlerine ters düşecek adıma fırsat vermiyoruz. Bunların istişaresini yaparak, istismara fırsat vermeden bu adımları atıyoruz. Ana ve yavru muhalefetin dediği gibi küfür, iftiralarla meydanlarda dolaşmıyoruz, hizmetlerle dolaşıyoruz. Bu mücadeleyi sürdüreceğiz. Ya sizin bu ülkede yaptığınız ne var onu söyleyin deyin onlara. Bundan sonrada ne yapacaksınız bir de bunu söyleyin deyin. Yapılan her şey ortada. Daha güzel olacak ama sizinle. 2014'te burası büyükşehir oluyor. Burası büyükşehir olunca buraya hizmet daha farklı olacak. Büyükşehir, buranın suyu, kanalizasyonu ile ilgilenecek, imar bütünlüğü burada gelişecek. Daha modern Edremit olacak. Spekülasyonlara kulak asmayın. Bu kardeşiniz İstanbul büyükşehir belediye başkanlığı yaptı. Nereden geldim, damdan düşerek geldim. Onlara sorun siz nereden geliyorsunuz? Tecrübe, uygulama konuşuyor. Akılla, bilimle bunları yoğurarak geldim" diye konuştu.

TOPLU AÇILIŞ YAPTI

Başbakan Erdoğan, konuşmasının ardından, Altınoluk Sennur Sözen Anadolu Meslek Lisesi, Zeytinli Ortaokulu, Saniye Balya Sağlık Meslek Lisesi, Ülkü Muharrem Ertaş Anadolu Lisesi, Su Ürünleri kaynaklarının yapay resiflerinin korunması ve geliştirilmesi Edremit Körfezi pilot projesinin toplu açılışlarını gerçekleştirip, kurdelesini keserek hizmete açtı.