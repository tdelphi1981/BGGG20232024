CHP'li Güler'e MHP'den destek BDP'den tepki
CHP'li Birgül Ayman Güler'in 'Kürtler Türklerle eşit olamaz' sözüne MHP'den destek, BDP'den ise eleştiri geldi.
MHP'li Şandır Güler'in 'kurucu hukukun ve kurucu felsefenin gereğini' ifade ettiğini söylerken BDP'li Tan ise 'Yunan Ankara'ya dayanırken eşittik de sonra mı eşit olmadık?" dedi.

MHP Grup Başkanvekili Mehmet Şandır, CHP İzmir Milletvekili Birgül Ayman Güler'in tepki çeken sözleri ile ilgili, "Güler'in, bir akademisyen olarak, aydın Türk insanı olarak ırkçılık gibi insanlık dışı bir tavrın içinde olduğunu asla düşünemiyorum." dedi. Şandır, Güler'in 'kurucu hukukun ve kurucu felsefenin gereğini' ifade ettiğini aktardı. 

 Mehmet Şandır, TBMM'de gazetecilerin sorularını cevapladı. CHP'li Birgül Ayman Güler'in tepki çeken sözleri ile ilgili Şandır, "MHP olarak şunu söylüyoruz; birileri Kürtçülük yaparken, birileri Kürt milleti yaratmaya çalışırken ırkçılık yapmıyor da, kurucu hukuku savunanlar mı ırkçılık yapıyor. Dün Sayın Ayman Güler, kurucu hukukun ve kurucu felsefenin gereğini ifade etmiştir. Güler, bir akademisyen olarak, aydın Türk insanı olarak ırkçılık gibi insanlık dışı bir tavrın içinde olduğunu asla düşünemiyorum, kabul etmiyorum. MHP olarak söylüyoruz; Kürt kimliğini tanımak, bir Kürt milleti yaratarak bu toprakları parçalamak için bu kadar insan öldüren bir örgütle müzakere ederek Türkiye'yi parçalamak isteyenler ırkçılık yapmıyor da, bedelini kanla ödeyerek bu devleti kuran bu milletin hukukunun savunanlar mı ırkçılık yapıyor?" diye konuştu.

BDP'Lİ TAN: YUNAN, ANKARA ÖNLERİNE GELDİĞİNDE EŞİTTİK DE SONRA MI EŞİT OLMADIK

BDP Diyarbakır Milletvekili Altan Tan, CHP İzmir Milletvekili Birgül Ayman Güler'in, "Türk ulusuyla Kürt milliyeti eşit olamaz" sözlerine, "Yunan, Ankara Polatlı önlerine geldiğinde eşittik de sonra mı eşit olmadı hanımefendi" diyerek karşılık verdi.


BDP Diyarbakır Milletvekili Altan Tan, Genel Başkan Yardımcısı Meral Danış Beştaş, Diyarbakır Büyükşehir Belediye Başkan Vekili Hafize İpek, PM üyesi İnan Kızılkaya ile birlikte cumartesi günü düzenlenecek BDP kongresi için halka katılım çağrısı yaptı. Konuşmalardan sonra, CHP İzmir Milletvekili Birgül Ayman Güler'in TBMM'de ana dilde savunmaya imkan tanıyan tasarının görüşmeleri sırasında, "Türk ulusuyla Kürt milliyeti eşit olamaz" sözlenin hatırlatılması üzerine BDP'li Tan, şöyle dedi:


"Türk ve Kürtler'in eşit olmadığıyla bir milletvekilinin verdiği ve kamuoyunu meşgul eden bir beyenatı var. Ben şu bu sözlere şu cevabı vermek istiyorum. Yunan, Ankara Polatlı önlerine geldiğinde eşittik, ondan sonra mı eşit olmadık hanımefendi. Açsın biraz tarih okusun. 1'inci Büyük Millet Meclisi zabıtlarına bir baksın, alsın okusun. Milletvekilidir kendisi. Ankara'da var hepsi, kim kiminle eşittir, kim kimle kardeştir, kim kimle ne yaptı? Orada hepsi var. Eğer kendinde yoksa, ya da ulaşamıyorsa, ben ona gönderirim."


BDP Genel Başkan Yardımcısı Meral Danış Beştaş, yıllardan bu yana gördükleri baskıya rağmen halen dimdik ayakta olduklarını belirterek, şöyle devam etti:


"İktidar partisi dahi olsaydı bu kadar baskıya, gözaltılara ve tutuklamalara dayanamazdı. Ama biz gücümüzü halktan aldığımız için dimdik ayaktayız ve olmaya da devam edeceğiz. Yarım saat önce KCK ana davasında tutuklu milletvekilleri, belediye başkanları ve parti meclisi üyelerimiz yargılanıyor. Yaklaşık 9 bin partili arkadaşlarımız tutuklu olarak yargılanıyor. Her şeye rağmen partisine sahip çıkan halkımızın Cumartisi günü Seyrantepe Spor salonunda yapılacak kongreye de sahip çıkacağını düşünüyorum."