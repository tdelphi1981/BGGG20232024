'Birilerinin işine çomak sokunca'
 
 Eski İçişleri Bakanı İdris Naim Şahin, görevden alınmasının nedenini ''Birilerinin işine çomak sokunca böyle oldu'' diye değerlendirdi. Şahin, ''Başbakan, İmralı süreci için bakan harcadı'' diyen MHP lideri Bahçeli'nin sözleri için de ''Doğru söylemiş'' yorumunda bulundu.
 
 Eski İçişleri Bakanı İdris Naim Şahin, Meclis'te gazetecilerin kabine revizyonuyla ilgili sorularını yanıtladı.
 
 'SİZ DE BU ADAMI BOZUN' TALİMATI
 
 Şahin, görev değişikliğinin olağan bir durum olduğunu ancak hakkında medya üzerinden karalama ve itibarsızlaştırma kampanyası yürütüldüğünü söyledi.
 
 Eski İçişleri Bakanı Şahin, ''Bu adam birilerinin oyununu bozdu. Siz de bu adamı bozun' denilerek, talimat verildi'' ifadesini kullandı.
 
 'BAHÇELİ DOĞRU SÖYLEMİŞ'
 
 Şahin, MHP Lideri Bahçeli'nin ''Başbakan, İmralı süreci için bakan harcadı'' sözleri için ise ''Doğru söylemiş. O ifadeler Sayın Bahçeli'nin kendi görüşüdür. Bir şey söylemem'' yorumunda bulundu.