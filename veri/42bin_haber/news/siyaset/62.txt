'Üç dönem'den vazgeçmek yok
AK Parti'nin Kızılcahamam Kampı ilginç anekdotlarla geride kaldı.
 Başbakan Erdoğan, üç dönem kuralının değiştirilmesini isteyen vekillere 'Kongrede, 'son kez adayım' dedim, geriye dönüş olmaz' karşılığını verdi. Edinilen bilgiye göre konu, AK Partili Muzaffer Yurttaş'ın değerlendirmesiyle gündeme geldi. Yurttaş, seçim bölgesinde sohbet ettiği bir grup gencin anlattıklarını Erdoğan'a iletti:
 ASLA ÇARK ETMEYİZ
 'GENÇLER, 12 Haziran öncesi bir nedenden AK Parti'ye kızmışlar. 'Oy vermeyeceğiz' diye yemin etmişler. Ancak seçimde oy vermek isteyince hocaya gitmişler. Hoca da 'Yeminin kefareti var, onu vermeniz lazım' demiş. Durumlarının kötü olduğunu söyleyince de 'Üç gün oruç tutun' tavsiyesinde bulunmuş.
 AK Parti'ye oy verebilmek için o gençler üç gün oruç tutmuşlar. Size de bir mesajları var: 
 'Sayın Başbakanımız üçüncü dönemden sonra yokum dedi ama yemin etmedi. Ne olur üçüncü dönemden sonra da devam etsin.'
 YURTTAŞ'IN sözlerine gülümseyen Erdoğan'ın 'Biz prensipleri olan bir partiyiz. Üçüncü dönem kuralını biz koyduk. Bundan sonra da asla vazgeçmeyiz. Milletimiz şunu görmeli; AK Partililer koltuk, mevki hırsında değiller. Geçmiş siyasilerin yaptığı gibi kendi çıkarları için çark etmenin AK Parti'de yeri yoktur' dediği öğrenildi.   
 Erdoğan 10 Kasım'da Rize'de
 BAŞBAKAN Erdoğan, 8-9 Kasım günlerinde Bali Ekonomik Forumu için Endonezya'ya gidecek. Erdoğan'ın, 10-11-12 Kasım tarihleri arasında babaocağı Rize'ye geçerek açılışlar yapacağı bildirildi. Ailesiyle birlikte Güneysu İlçesi'ndeki konutuna yerleşecek olan Erdoğan'ın bir süre de dinleneceği kaydedildi.
 HAkkı KURBAN / ANKARA