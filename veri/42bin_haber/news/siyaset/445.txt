CHP, Patriotlar'la ilgili görüşme istedi
CHP, Malatya Kürecik'teki erken uyarı radar sistemi ile Türkiye'de konuşlandırılmasına karar verilen Patriot füze bataryalarıyla ilgili TBMM'de genel görüşme açılmasını istedi 
 TBMM Başkanlığı’na sunulan önergenin gerekçesinde, Dışişleri Bakanlığı ile ABD’nin Ankara Büyükelçiliği arasında imzalanan bir mutabakat muhtırasıyla Malatya’nın Kürecik beldesinde bir erken ikaz radar tesisinin kurulduğu, bu mutabakat muhtırasının ise Anayasanın 92. maddesi uyarınca TBMM’nin onayına sunulmadığı ifade edildi. 
 Bu sistemin, bir NATO tesisi olmayıp, ileride Genel Avrupa Füze Kalkanı çerçevesinde NATO’ya tahsis edilmesi düşünülen bir Amerikan tesisi olduğu savunuldu. 
 Hükümetin, izlediği yanlış ve müdahaleci politikayla, Suriye’nin iç çekişmelerine ve bu ülkede iç savaş boyutuna ulaşmış olan çatışmalara doğrudan taraf olduğu; bunun sonucunda ülke güvenliği ile Suriye’ye sınırdaş bölgeler başta olmak üzere halkın can ve mal güvenliğini ciddi risklerle karşı karşıya bıraktığı ileri sürülen gerekçede, şunlar kaydedildi: 
 "Bu risklere ilave olarak, Kürecik’teki tesis, bunu kendilerine karşı tehdit olarak algılayan Rusya Federasyonu ve İran İslam Cumhuriyeti tarafından da ülkemize adeta düzenli şekilde tehditler yöneltilmesine yol açmaktadır. İçinde bulunulan bu ciddi süreçte Hükümet, Kürecik erken ikaz radarını ve bu radara taktik ve lojistik destek verecek savunma tesislerini korumak için NATO’dan, giderlerinin önemli bir kısmını kendisi karşılamak üzere 6 adet Patriot bataryası getirtmek ve bu bataryaları kullanacak yabancı personeli de ülkemizde konuşlandırmak durumunda kalmıştır. 
 Bu tutum ve yanlış politikaların ülkemize yönelteceği dış tehdit ile getireceği siyasal ve ekonomik yük bağlamında Hükümetin politikalarının TBMM’de değerlendirilmesi ihtiyacı doğmuştur."