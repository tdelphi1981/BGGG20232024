Gürsel Tekin'den Bülent Arınç'a yanıt
Cumhuriyet'in kazanımlarının anlatıldığı "Çoban Ateşi" belgeselinin İstanbul'daki ilk gösterimini CHP Genel Başkan Yardımcısı Gürsel Tekin'de izledi. Cumhuriyet'in kuruluş yıllarına tanıklık etmiş 23 kişinin sözlü anlatımlarına dayanan belgeselin Kadıköy'deki Caddebostan Kültür Merkezi'nde izleyen Tekin, çıkışta gündeme ilişkin soruları yanıtladı.
Bir televizyon programında söylediği 'Sayın Kılıçdaroğlu, Atatürk'ten sonra en güçlü liderdir' sözlerine Bülent Arınç'ın 'zaafiyet' demesini değerlendiren Tekin, "Sayın Arınç'ın bugün lüzumsuz bir açıklaması olmuş. Aslında Arınç'ın görevi CHP'nin işleyişi ile ilgili değil, Türkiye'de olup bitenle ilgili olması gerekiyor" dedi. Bülent Arınç'ın Ortadoğu ile ilgili hassasiyeti olduğunu belirten Gürsel Tekin, "İki gün önce Suriye'ye İsrail tarafından yapılan saldırı ile ilgili ne sayın Arınç ne de AKP yetkililerinin ağzından herhangi bir cümle çıkmış değildir. Bu konuda ne düşündüğünü çok merak ediyorum. Bıraksın CHP'nin iç işlerini, Türkiye'nin iç işleriyle meşgul olsunlar" diye konuştu.

"İSTİHBARATİ BİLGİLERİN DEĞERLENDİRİLMEMESİ ZAAFİYETTİR"

Dün öğle saatlerinde ABD'nin Ankara Büyükelçiliği'ne yapılan saldırıya ilişkin açıklamalarda da bulunan Tekin, "Saldırıyla ilgili gazetelere yansıyan ne kadar doğru bilmiyorum ama istihbarat bilgilerinin gittiğini ve istihbarat bilgilerinin değerlendirilmediği yazılıp çiziliyor. Bu çok vahim bir olay. Gerçekten büyük bir istihbarat zaafiyeti demektir. Umut ediyorum ki doğru değildir. Bu konuda bir açıklama yapılacaktır. O açıklamaları bekliyoruz" dedi.