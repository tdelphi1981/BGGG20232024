'2023 hedeflerinin gerçekleşmesi için terörü bitirmek şart'
Başbakan Yardımcısı Bülent Arınç, hükümetin belirlediği 2023 hedeflerine ulaşmanın birinci şartının terörü bitirmek olduğunu söyledi.
 Arınç, "Terörle mücadele için harcanan paralarla kaç bin tane hastane, kaç yüz tane havaalanı, kaç bin tane derslik yapabilirdiniz? Bunu bildiğimiz için görüşmeler yapıyoruz. Türkiye'nin istikrarını koruması şart." diye konuştu.
 Müstakil İşadamları Derneği'nin (MÜSİAD) Bursa'da gerçekleştirdiği genel kurula katılan Başbakan Yardımcısı Bülent Arınç, terör örgütü PKK'ya silah bıraktırmak amacıyla Abdullah Öcalan ile yapılan görüşmelere ilişkin değerlendirmelerde bulundu. Türkiye'nin 30 yıldan beri terörle mücadele ettiğini ve bu uğurda büyük harcamalar yaptığını dile getiren Arınç, Türkiye'de istikrarı korumak için terörün sona erdirilmesinin önemine vurgu yaptı. Arınç, "İstikrarı bozmamamız lazım. Siyasetteki istikrarı, bölgedeki istikrarı korumamız lazım. O yüzden bugünlerde atılan adımdan bahsediliyor. Buna Türkiye'nin ihtiyacı var. Kamu yatırımları yapıyorsunuz, Yüksekova'ya havaalanı yapıyorsunuz, sizin iş makinelerinizi yakıyorlar, işçileri kaçırıyorlar. Müteahhitleri tehdit ediyorlar, kaçırıyorlar. Bunu kim yapıyor, terör örgütü. 'Bölgeye yatırım gelmesin, insanların refah seviyesi yükselmesin, devlete düşman olsunlar' diye yapıyorlar. Bölgede çok özel şartlar altında çalışıyoruz. İş makinelerini korumaya çalışıyoruz. Müteahhitlere cesaret veriyoruz. Bölgede ekonomi geri kalmıştı. GAP ve diğer tarımsal amaçlı yatırımlarla yeniden bir canlanma yaşandı." diye konuştu.
 Terörün 30 yıldan beri Türkiye'nin can damarlarını kurutmaya çalıştığına dikkat çeken Başbakan Yardımcısı Bülent Arınç, konuşmasını şöyle sürdürdü: "Terörün maliyetini düşündüğümüzde 1984'ten başlayalım. 30 sene içerisinde maddi kayıpları kaç bin tane hastane, kaç yüz tane havaalanı, kaç bin tane derslik yapabilirdiniz? Bunların hesabı çok basit. Manevi kayıplarımız da çok. Maddi kayıptan bahsediyorum. Milli gelirdeki artış 20 bin doları geçerdi Türkiye'nin, hiçbir ihtiyacı kalmazdı. Türkiye uçardı. Makro göstergeler iyi gidiyor, ama aldığımız haberler içimizi acıtıyor; şehitler, yaralılar... Terörle mücadele ediyoruz bu mücadeleyi kolay mı zannediyorsunuz? Bu uçaklar neyle uçuyor, bu tanklar kirpiler, sudan geçenler, askerlerin intikallerinde harcanan paralar, gelişen teknolojiyle alınan yeni cihazlar. Sadece terörü engellemek için yaptığımız masraflar olmazsa biz bunlarla neler yapabiliriz hiç düşündünüz mü? İstikrar; huzurdur,  istikrar; barıştır. İstikrar; insanların birbirlerini kucaklaması, kardeşliktir. Benim ülkem ne güzel ülke ayrımcılık yok."
 Hükümetin belirlediği 2023 hedeflerine varmak için terörle mücadelede başarılı olmasının temel şart olduğunu kaydeden Bülent Arınç, şu görüşleri dile getirdi: "2023 hedefleri güzel, ama o hedeflere varmak için ülkemizdeki terörle mücadeleyi başarılı kılmamız lazım. Ülkemizi huzura getirmemiz lazım. Her konuyu başaran hükümetimizin bu konuyu da başarması gerekiyor. Attığımız tüm adımlarla geldiğimiz nokta iyidir. Terörle mücadele başarılı sonuçlanacak, kardeşlik kazanacak. Bugünlerde yapılanlar da o her şeyi yapmak zorunda olduklarımızdan bir tanesidir. Umutlu olmalıyız, destek vermeliyiz. Silahlar sussun, yaralar tedavi olmaya başlasın. O yüzden ülke ekonomisin geleceği huzura, sükunete, barışa bağlıdır. 75 milyon insana düşen huzurun, barışın, siyasi istikrarın devam etmesini sağlaması gerekir. Şu süreçlere karşı çıkılmamalı, desteklenmeli. Uygun zemini bulursunuz yola devam edersiniz. Son üç yıldır yatığım konuşmaları yan yana getirin ipuçları verdiğimi görürsünüz. O ipuçlarını halkımız ve siyasetçiler de anlıyor, takdir ediyor. En yakılarımızdan bile 'bu kadar da olmaz' diye eleştiri alıyoruz. Geldiğimiz nokta eleştirilerin haksız olduğu noktadır. Geldiğimiz noktada bunu aklımızla yapacağız, kendimiz yapacağı dışarıdan kimseye ihtiyaç duymayacağız. Allah'ın izniyle yolumuza huzur içerisinde devam edeceğiz."
 CİHAN