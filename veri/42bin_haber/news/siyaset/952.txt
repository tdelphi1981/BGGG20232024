"CHP'de yeni istifalar olabilir"
CHP'den istifa eden Adıyaman Milletvekili Salih Fırat, CHP içinde istifasına neden olan olay ve söylemlerin devam etmesi halinde, duyarlı istifaların gelebileceğini düşündüğünü söyledi.
CHP'den istifasını 24 Ocak'ta duyuran Fırat, istifasına ilişkin AA muhabirinin sorularını yanıtladı.

AK Parti'ye katılacağına yönelik iddiaları, 'Öyle bir şey yok' diye yalanlayan Fırat, bu söylemleri 'dedikodu' olarak nitelendirdi. Fırat, siyasete bağımsız milletvekili olarak devam edeceğini ifade etti.

Kendisinin ardından Mardin'in Ömerli Belediye Başkanı Yılmaz Altındağ'ın da istifa ettiğinin anımsatılarak, başka istifaların gündeme gelip gelmeyeceğine ilişkin soru üzerine Fırat, Altındağ ile henüz görüşmediğini ancak aynı duyarlılığı gösterip istifa ettiğini düşündüğünü söyledi.

Fırat, 'Eğer CHP içinde, bu benim istifama neden olan olaylar ve söylemler devam ederse, duyarlı istifaların gelebileceğini düşünüyorum' dedi.

Hayal kırıklığı yaşayıp yaşamadığına ilişkin soruya ise Fırat, 'Hayal kırıklığı değil. Tam tersine mutluyum. Mutluluğumun nedeni Türkiye'de artık bir gerçeğin tartışılma ortamı yaratıldı. Bu yüzden tam tersine doğru yaptığım kanaatindeyim. Bunlar artık konuşulmalı, parti içinde de bulanıklık vardı, bu da netleşmeli' karşılığını verdi.

CHP'den bir grubun İşçi Partisi'ne katılacağına yönelik haberlerin sorulmasına karşılık ise Fırat, bu söylemlerin, İşçi Partisi söylemleriyle örtüştüğünü savundu.