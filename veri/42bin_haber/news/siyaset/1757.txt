AK Partili Oğuz Kağan Köksal: Terörü bitireceğiz
AK Parti Kırıkkale Milletvekili ve Milli Savunma Komisyonu Başkanı Oğuz Kağan Köksal, terör örgütünün silah bırakması için çalışmaların sürdüğünü belirterek, "Halkımız bize güveniyor, umut bağladı. Artık bu işi, terörü bitireceğiz" dedi.
AK Parti Kırıkkale İl Başkanlığı'nı ziyaret eden Oğuz Kağan Köksal, parti yönetimi ve üyeleriyle bir araya geldi, gündeme ilişkin açıklamalarda bulundu. Sürece başlamanın cesaret istediğini belirten Köksal, "Başbakanımız da bu cesareti göstererek sürecin başlamasında büyük bir adım attı. Liderliğin en önemli vasfı cesarettir. Artık bizler, anaların ağlamamasını, huzurun ve güvenin daha da yüksek olmasını istiyoruz. Dünya'da herkes Türkiye'ye imreniyor. Çünkü biz bir emanet aldık. Aldığımız bu emaneti de en iyi şekilde çocuklarımıza teslim edeceğiz" dedi.

2B arazileri kapsamında da bazı çalışmalar gerçekleştirdiklerini belirten Köksal, "Bu arazilerin çiftçimizin yararına olması için uygun avantajlar sağladık" dedi. Başbakan Erdoğan'ın her yerde çiftlere 3 çocuk yapmalarını tavsiyesinde bulunduğunu hatırlatan Köksal, "Ülkelerin gücü bir sürü şeylerle ölçülebilir. Milli geliriyle, silah sayısıyla, ordu sayısıyla. Şunu unutmamak lazım, en modern silah sahibi bile olsanız tetiğe insan basıyor. Bizler nüfusun eğitimli olmasını istiyoruz. Artan nüfusu daha verimli hale getireceğiz. Geçtiğimiz günlerde TÜİK verilerini açıkladı. İşsizlik oranı düşüşe geçti. En düşük olan ülkelerde bile işsizlik oranı yüzde 6'dır. Bu da kişilerin iş beğenmezlikten kaynaklanıyor" dedi.