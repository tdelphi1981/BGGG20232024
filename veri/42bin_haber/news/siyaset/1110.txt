Selahattin Demirtaş Strasburg yolunda
Barış ve Demokrasi Partisi (BDP) Eşbaşkanı Selahattin Demirtaş, Avrupa Parlamentosu'nda 'Türkiye'de Kürt Sorunu' başlığıyla gerçekleştirilecek özel oturumu izlemek üzere 5-6 Şubat tarihlerinde Strasburg'a gidecek.
BDP'den yapılan açıklamaya göre; 5 Şubat'ta 14.30'da aynı konu kapsamında sadece Avrupa parlamenterlerine açık bir toplantı gerçekleştirilecek. Demirtaş'ın yanı sıra ALDE Gurubu'ndan Alexander Graf Lambsdorf, Yeşiller Grubu'ndan AB-Türkiye Karma Parlamento Komisyonu Eşbaşkanı Helene Flautre, Sosyalistler ve Demokratlar Grubu'ndan Richard Howitt ve Avrupa Birleşik Sol Grubu'ndan Jürgen Klute toplantının konuşmacıları olarak yer alacaklar. Toplantıdan sonra Demirtaş, bir basın açıklaması yapacak.

Demirtaş, ayrıca Avrupa Parlamentosu Başkanı Martin Schulz ve Avrupa Komisyonu'nun Genişlemeden Sorumlu Üyesi Stefan Füle ile görüşmeler gerçekleştirecek. Demirtaş ile birlikte Dış İlişkilerden Sorumlu Nazmi Gür ve Brüksel Temsilcisi Eyyüp Doru 7 Şubat'ta Paris'e geçerek Fransa Komünist Partisi'nin 36. Kongresi'nin ilk günkü programına katılacak.