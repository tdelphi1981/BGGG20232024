Abdullah Gül: 'Niyetler ve gayretler açık'
Cumhurbaşkanı Abdullah Gül, çözüm süreciyle ilgili samimi gayret ve niyetlerin gayet açık olduğunu belirterek, 'Şimdi karşı tarafın da samimiyetini göstermesi gerekir. Bunun için dikkat edilmesi gereken hususlar, tabi ki öncelikle silahın bırakılması, bu sürecin herhangi bir propaganda faaliyeti alanına çevrilmemesi ve psikolojik faaliyetlerin bu süreç içinde yapılmaması. Bütün bunlar karşı tarafın samimiyetini test edici unsurlar olacaktır' dedi.
Gül, İsveç'e hareketinden önce Esenboğa Havalimanı'nda düzenlediği basın toplantısında, gazetecilerin sorularını yanıtladı.

Bir gazetecinin, 'Çözüm süreciyle ilgili muhalefetin sizin adım atmanız yönünde istekleri var. Çünkü bilgilendirilmediklerini söylüyorlar. Bir yandan da terör örgütü PKK'nın 21 Mart'ta silah bırakacağı beklentisi doğdu. Bu süreci nasıl değerlendiriyorsunuz?' sorusu üzerine Gül, bu konuyla ilgili tüm soruların sorulmasını isteyerek, ardından yanıt vereceğini söyledi.

'İmralı tutanaklarının sızdırılması konusunda eleştiriler vardı. Siz bu zabıtların sürece zarar verdiğini düşünüyor musunuz?' ve 'PKK'nın elindeki 7 kamu görevlisinin serbest bırakılacağı belirtiliyor. Başbakan Erdoğan'ın 'Habur'a, şova dönüşmemeli' şeklinde uyarısı vardı. Görüşlerinizi almak isteriz?' şeklindeki soruları yanıtlayan Gül, Türkiye'nin en büyük meselesini, Türkiye'nin gündeminden çıkarmak, terörü bitirmek için, iyi niyetli, samimi gayretler bulunduğunu söyledi.

Halkın büyük kısmının da bu gayretleri desteklediğini dile getiren Cumhurbaşkanı Gül, şunları kaydetti:

'Ümit ederiz ki, bunlar Türkiye'nin milli birliğini, bütünlüğünü, üniter yapısını hiç bir şekilde zaafa uğratmayacak şekilde neticelenir ve bir çözüm ortaya çıkar.

Samimi gayretler ve niyetler gayet açık. Şimdi karşı tarafın da samimiyetini göstermesi gerekir. Bunun için dikkat edilmesi gereken hususlar, tabi ki öncelikle silahın bırakılması, bu sürecin herhangi bir propaganda faaliyeti alanına çevrilmemesi ve psikolojik faaliyetlerin bu süreç içinde yapılmaması. Bütün bunlar karşı tarafın samimiyetini test edici unsurlar olacaktır. Onun için hep beraber, dikkatli şekilde teyakkuz içerisinde, diğer yandan da takip ediyoruz. Geçmişten bu yana gelmiş birçok tecrübelerimiz vardır. Bu tecrübelerimiz daima zihnimizin de bir köşesindedir. Tahmin ederim sorularınızın hepsinin cevabını bunun içinde bulacaksınız.'

-Yeni Anayasa-

Cumhurbaşkanı Gül, yeni anayasa çalışmalarında gelinen durum ve sürece ilişkin tartışmalara yönelik değerlendirilmesinin sorulması üzerine, 'Bunlar TBMM'nin faaliyetidir. Sayın Meclis Başkanı'nın nasıl büyük bir gayret içinde olduğunu herkes biliyor. Halk nezdinde çok büyük çalışmalar yapıldı. Büyük destekler var yeni bir anayasa için. Ümit ederim ki bir uzlaşma söz konusu olur. Önemli olan Türkiye'nin gelişmiş demokrasilerin bütün niteliklerini taşıyan bir anayasaya sahip olmasıdır' diye konuştu.

'4. yargı paketine' ilişkin muhalefetin başta uzun tutukluluk süreleri olmak üzere eleştirilerinin hatırlatılması ve değerlendirmesinin sorulmasına karşılık da Cumhurbaşkanı Gül, 'Ben de bu eleştirileri görüyorum ama bildiğiniz gibi bu daha komisyona yeni sevk edildi. Dolayısıyla komisyonda bütün bunlar tartışılacak, herhalde oralarda değişikliğe uğrayabilir. Genel Kurul'a gelecektir. Nasıl geldiyse kelimesi kelimesine öyle çıkacak diye bir şey yoktur. Yasaların nasıl yapıldığını biliyoruz' yanıtını verdi.