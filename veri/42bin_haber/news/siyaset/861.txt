Sağlık Bakanlığı'nda devir teslim
Recep Akdağ, Sağlık Bakanlığı görevini Mehmet Müezzinoğlu'na devretti.
Akdağ, bakanlıkta düzenlenen devir teslim töreninde, 10 yıldan fazla süredir yürüttüğü bakanlık görevini tamamladığını belirterek, büyük bir mesuliyet ve onurla taşıdığı hizmet bayrağını, gönül rahatlığıyla millete hizmet etmenin bahtiyarlığıyla Müezzinoğlu'na teslim ettiğini söyledi.

Sağlıkta Dönüşüm Programı'nı kararlılıkla destekleyen Başbakan Recep Tayyip Erdoğan ve diğer bakanlara teşekkür eden Akdağ, bu başarılı uygulamaların sırrının, insana hizmet sevdası olduğunu, sağlık çalışanlarının da bu başarıda payı bulunduğunu dile getirdi.

Çalışma arkadaşlarından helallik isteyen ve kendi hakkını helal eden Akdağ, 'Bütün mesai arkadaşlarımla birlikte bu kubbede bir hoş sada bırakabildiysek bu bizim için mutlulukların en büyüğüdür. Milletimizin hayır duasını almak bizim için en büyük ödüldür. Bize bunu bahşettiği, aziz milletimize mahcup etmediği için Cenab-ı Hakk'a sonsuz hamd ediyorum' dedi.



AK Parti grubuna, milletvekillerine, komisyon üyelerine, bürokratlara, sağlık çalışanlarına, sağlık muhabirlerine, sağlığın bütün paydaşlarına teşekkür eden Akdağ, 'Yıllardır her türlü sıkıntıyı benimle birlikte göğüsleyen, milletime hizmet ettiğimizi bildikleri için bana destek olan başta anneciğime, eşim Şeyma Hanım'a ve sevgili çocuklarıma da şükranlarımı sunuyorum' dedi.

Görevi gönül rahatlığıyla devrettiğini ifade eden Akdağ, AK Parti İstanbul İl Başkanlığı'ndan beri büyük başarı gösteren, kabiliyetlerini ve tecrübelerini bildiği Müezzinoğlu'na başarı diledi.

Her zaman milletin emrinde olacağını belirten Akdağ, 'Bu milletin emrinde olmak, millete hizmet etmek düşüncesi, değerli bakanımız da ne zaman emrederse ona da hizmete hazır olduğumuz anlamına gelir' diye konuştu.

-'Dinamikleri daha iyi noktaya taşıma görevimiz var'-

Sağlık Bakanı Mehmet Müezzinoğlu da 'İlk duam şudur, gün gelecek bu mikrofondan onun yerinde konuşurken rabbim bana da onun gibi onurlu bir görev vermeyi ve onun gibi başarılı bir şekilde görevimi devretmeyi nasip etsin' dedi.

10 yılda sağlık alanında önemli dönüşümler yaşandığını ifade eden Müezzinoğlu, 'Dönüşüm anlamında yapılabileceklerin çok büyüğünü, ana gövdeyi, olması gereken rotasına soktu. Bizim bundan sonraki süreçte sağlıklı bir şekilde dinamikleri daha iyi noktaya taşıma gibi bir görevimiz ve sorumluluğumuz var' şeklinde konuştu.

Sağlık alanında her gün büyük gelişme ve değişimler yaşandığına dikkati çeken Müezzinoğlu, sağlık alanını daha iyi noktalara taşıma ümidini dile getirdi.

Müezzinoğlu, 'Ülkem ve milletim adına üstlendiğim sorumlulukların hakkını da hesabını da verebilmeyi rabbim bana nasip etsin' dedi.

Sağlıklı ve hızla yürüyen bir yapının şoför mahallinde bir değişim olduğunu kaydeden Müezzinoğlu, 'Ama olağanüstü değişimlerin değil tam aksine sağlıklı yürüyüşün devam etmesini sürdüreceğimiz bir süreç olacaktır' diye konuştu.

Konuşmaların ardından Akdağ ve Müezzinoğlu, birbirlerine çiçek ve hediyeler verdi.