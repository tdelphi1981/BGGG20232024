İş kanunda değişiklik teklifi
CHP Ankara Milletvekili İzzet Çetin, “borç ve alacak yükümlülüklerinin" iş sözleşmesinin feshi için geçerli bir sebep oluşturmamasını içeren kanun teklifi verdi.
 Teklif, işçinin ücreti üzerinde haciz bulunması nedeniyle iş sözleşmesinin feshedilmesinin ve işçilerin bundan dolayı mağdur edilmelerinin ortadan kaldırılmasını amaçlıyor.
 CHP Ankara Milletvekili İzzet Çetin, TBMM Başkanlığı’na İş Kanununda Değişiklik Yapılmasına Dair Kanun Teklifi’ni sundu.
 Teklifin gerekçesinde, İş Kanunun “feshin geçerli sebebe dayandırılması” kenar başlıklı 18. maddesinin gerekçesinde, madde ile belirsiz süreli iş sözleşmelerinin işveren tarafından feshedilmesi hali için geçerli bir sebep bildirme zorunluluğunun getirildiği belirtilerek, şöyle denildi:
 “Maddenin birinci fıkrasında geçen işçinin yeterliliği veya davranışlarının işçinin kişiliği ile ilgili olan sebepleri oluşturduğundan bahsedilerek, işçinin yeterliliğinden veya davranışlarından kaynaklanan sebeplerin hangi durumlarda geçerli sebeplerden sayılacağı ve hangi durumların işletmenin, işyerinin veya işin gereklerinden kaynaklanan sebepler olarak kabul edileceğinin ancak yargı kararları ile zaman içinde belirginleşeceği de gerekçede yer almıştır. 
 İşçinin yeterliliği veya davranışı konusunun içeriği kanunda somutlaştırılmayıp yargı kararlarına bırakılması, uygulamada bu durumun çok geniş anlamda değerlendirilmesine ve pek çok hususun bu gerekçeye dayandırılarak iş sözleşmenin feshine neden olarak kabul edilmesine yol açmaktadır. İcralık olan işçilerin de bu gerekçeyle işlerine son verildiği görülmektedir.” 
 Kanunun uygulamasında bu madde ile ilgili çelişkiler ortaya çıktığına işaret edilen gerekçede, “İşçinin özel yaşamındaki borç-alacak ilişkisi, borcundan dolayı  icralık olma durumu iş sözleşmesinin feshi için geçerli sebep olarak kabul edilebilmektedir. Bu kanun teklifi, işçinin ücreti üzerinde haciz bulunması nedeniyle iş sözleşmesinin feshedilmesinin ve işçilerin bundan dolayı mağdur edilmelerinin ortadan kaldırılması amacıyla hazırlanmıştır” denildi.
 Teklif, “Feshin geçerli sebebe dayandırılması” 18’inci maddesinin üçüncü fıkrasının (d) bendini, “Irk, renk, cinsiyet, medeni hal, aile yükümlülükleri, borç ve alacak yükümlülükleri, hamilelik, doğum, din, siyasi görüş ve benzeri nedenler” şeklinde değiştiriyor.
 ANKA
  