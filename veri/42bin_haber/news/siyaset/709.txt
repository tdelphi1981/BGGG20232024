Tümgeneral Çubukluya pasif görev
Ergenekon tutuklusu Tümgeneral Hıfzı Çubuklu, 8 yılı aşkın bir süredir yürüttüğü Genelkurmay Başkanlığı Adli Müşavirliği görevinden alındı.

Tümgeneral Çubuklu, üçlü kararnameyle Adli Müşavirlik görevinden alınırken, daha çok albay rütbesindeki askeri hakimlerin görevlendirildiği Genelkurmay Başkanlığı Hukuk İşleri Müdürlüğü’ne atandı. Bu kadro genellikle “pasif görev” olarak görülüyor. 
Yeni müşavir bir Albay oldu 
Böylelikle Çubuklu’nun tutuklanmasının  ardından yaklaşık bir buçuk yıldır fiili olarak boş bulunan Adli Müşavirlik kadrosuna yeni bir atama yapılmasının yolu açıldı. Çubuklu’dan boşalan Adli Müşavirlik kadrosuna ise bir albay ataması yapıldı. Böylelikle Adli Müşavirlik görevi tenzili rütbeye uğramış oldu. Adli Müşavirlik Ceza Hukuk İşleri Şube Müdürü Hakim Albay Muharrem Köse, Genelkurmay Adli Müşaviri olarak atandı. Köse’den boşalan göreve Hakim Yarbay Mehmet Oğuz getirildi. 
Karara itiraz edebilecek 
Askeri kaynaklar, Tümgeneral Çubuklu’nun, daha alt rütbelilerce yürütülen bir göreve atanmasına itiraz edebileceğini, ancak Genelkurmay’ın “kadroların rütbe karşılıklarının belirlendiği” belgelerde değişiklik yapmış olabileceği, Hukuk İşleri Müdürlüğü görevinin general rütbesine alınarak işlemin gerçekleştirilmiş olabileceğine işaret ettiler.