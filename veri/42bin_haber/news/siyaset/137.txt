Milletin öz değerleri TSK'da hayat buluyor
Askeri okullarda Kuran ve Hz. Peygamberin Hayatı'nın seçmeli ders olması, TSK ve askeri okullardan irticacı oldukları iddiasıyla atılan eski asker ve öğrencileri de sevindirdi.
KUR'AN, Peygamberimizin Hayatı ve Temel Dini Bilgiler seçmeli derslerinin askeri okulların da müfredatına girmesi, dini vecibelerini yerine getirdikleri için TSK'dan atılan ya da ayrılmak zorunda kalan eski askerler tarafından da sevinçle karşılandı. Atılan bu adımı normalleşme sürecinin devamı olarak gördüklerini kaydeden askerler, halkın değerlerine yabancı bir sistemin darbe zihniyetini doğuran ana etken olduğunu söyledi. Dönemin mağdurları kararla ilgili görüşlerini şöyle dile getirdi:

Normalleşme sürecinin devamı

EMEKLİ YÜZBAŞI EKREM ATA: Bu gelişmeyi çok olumlu ve normalleşme sürecinin devamı olarak görüyoruz. Milletin kendi öz değerlerinin orduda yeniden hayat bulmasını sevinçle karşılıyoruz. Bir millet dinsiz yasayamaz. Hele ki ordu hiç dinsiz kalamaz. Şehitlik gazilik, vatanseverlik değerlerini din olmadan orduda nasıl yerleştireceksiniz. Unutulmamalıdır ki 28 Şubat sürecinde irtica diye suç icat edildi ve bu hedef çerçevesinde gayri hiyerarşi kanunsuz yapı kuruldu. Genelkurmay Başkanlığına teşekkür ediyoruz. Bu tür uygulamaların devamını bekliyoruz. Zira henüz askeri okullarda ibadetler rahat yapılamamaktadır. Mescit ve camiler kapalıdır, ya da göstermelik açıktır. Asker eşlerinin başları kapalı olamamaktadır. Bu sürecin devamını bekliyoruz, ordumuzun dinle, milli manevî değerleri ile kısaca milletin öz değerleri ile yeniden barışmasını hasretle bekliyoruz. ASDER olarak bu sürece elimizden gelen desteği vermeye hazırız."

Halkın talepleri dikkate alındı

ÇAĞATAY GÜVEN (Askeri liseden ayrıldı): Normalleşme yolunda bir adım. Askeri liseler Milli Eğitim Bakanlığı'na bağlı. MEB'de olan seçmeli derslerin askeri liselerde okutulması çok normal. Askeri liselerde ileriki zamanlarda yapılacak düzenlemelere ışık tutuyor. Dini açıdan özgürlükçü bir lisenin yolu açılacak. Genelkurmay Başkanlığı halktan gelen talepleri göz önüne almaya başladı ve bu yönde bir karar verdi. Bunu yaparken askeri lisede başka dinlerden olan kişiler için de adım atılmalı. Onlar da isterlerse kendi dinleri öğretilmeli. 

Geçmişte tuzak kurulmuştu

BİLAL OKUYUCU (Harp Okulu'ndan ayrıldı): MEB müfredatına yer aldığı için Genelkurmay Başkanlığı da askeri lise müfredatına almak durumunda kaldı. Bu kararın uygulaması önemli. Geçmiş zamanlarda biliyoruz ki askeri okullarda tuzaklar kurulurdu. 'Camiye gitmek isteyen gidebilir' derler, açık kapı bırakırlar, daha sonra giden kişilerin isimleri fişlerlerdi. Uygulamanın samimiyetli bir şekilde yapılması lazım. Her halükarda çok önemli bir adım. Eskiden olsa Genelkurmay, Milli Eğitim Bakanlığı'na rest çekebilirdi. Kanunen müfredata koyması mecburu olsa bile koymayabilirdi. 

Takdir edilecek bir karar verildi

SELAHATTİN ARSLAN (Emekli Askeri Öğretmen): 1974 yılında Genelkurmay, MEB müfredatına uyacaklarını açıklamıştı. Bugün bu karara uydular. Doğru, takdir edilecek bir karar. Bunlar sevindirici haberler. Demek ki normale dönüyoruz. Ordumuz ideolojik yaklaşımlardan vazgeçiyor diye umutlanıyorum. 28 Şubat'a kadar Kuleli Askeri Lisesinde öğretmenlik yaptım. Din Kültürü dersi MEB'ın müfredatına göre aynen uygulanıyordu. 3-4 tane din öğretmeni vardı. 28 Şubat sürecinde okuldan uzaklaştırıldık. O zaman yakın takipteydik. Şimdi öğrenciler dersleri rahat bir şekilde görecekler. Derslere talep olacak diye düşünüyorum.