Buğday üretimi azaldı
Gıda, Tarım ve Hayvancılık Bakanı Mehdi Eker, Antalya'da gerçekleştirilen tarım bakanları toplantısının ardından basına açıklamada bulundu.
 Üye ülke tarım bakanları ile 'Antalya Deklarasyonu'nun kabul edildiğini belirten Bakan Eker, "Büyük üretici ülkelerde yaşanan kuraklık gibi doğal afetler, temel gıda ürünleri üretiminde azalmaya seviyelerde yol açacak boyutlardadır. Dünyadaki stok seviyelerinin de, önceki yaşanan krizler sonrasında düşük seyretmesi, konuya acilen önlem alınması gereken bir durum niteliği kazandırmıştır" dedi.
 BUĞDAY ÜRETİMİ YÜZDE 2.6 AZALDI
 2012 yılında dünyada tahıl üretiminin bir önceki yıla göre yüzde 2.6 azalarak 2 milyar 286 milyon ton olarak gerçekleşeceğinin tahmin edildiğine değinen Bakan Eker, buğday üretiminde yüzde 5.2 oranında bir üretim kaybı beklendiğini belirtti. Eker, üretimdeki azalmanın, kısa vadede gıda fiyatları üzerinde bir baskı oluşturabileceğine de işaret etti.
 İLAVE 200 MİLYON TON ET VE 1 MİLYAR TON HUBUBAT GEREKİYOR
 Önümüzdeki 40 yıllık dönemde, artan gıda ihtiyacının karşılanması için tarımsal üretimin en az yüzde 70- 100 oranında artırılması gerektiğine dikkati çeken Bakan Eker, "Bunun anlamı, 2050 yılına kadar her yıl ilave 200 milyon ton et ve 1 milyar ton hububat üretilmesi gerektiğidir" dedi.
 BÖLGENİN GIDA MERKEZİ OLMAYA ADAYIZ
 Türkiye'nin, gerek coğrafi pozisyonu, gerekse sahip olduğu altyapı, yetişmiş insan gücü, tarımsal üretimi, tarımsal sanayisi ve teknolojisi ile bölgenin gıda merkezi olmaya aday olduğunun altını çizen Bakan Eker, özellikle gıda hammaddelerin üretiminde Türkiye'nin büyük potansiyeli bulunduğuna işaret etti. Eker, ülkelerin işbirliği yaparak alacağı önlemlerin uluslararası fiyat dalgalanmalarını veya bunun olumsuz etkilerini azaltacağına inandığını aktardı.
 DHA