MHP'li Duran Bulut'tan Başbakan Erdoğan'a şok sözler
MHP Balıkesir Milletvekili Duran Bulut, MHP lideri Bahçeli'nin Başbakan Erdoğan'la görüşmeyi reddetmesini değerlendirirken "Nah görüşürsün Devlet Bahçeli'yle" dedi.
MECLİS'TE siyasetçilerin üslubuna dikkat etmesi için Parti Grup Başkanvekilleri arasında anlaşmaya varıldığı gün MHP Balıkesir Milletvekili Ahmet Duran Bulut, siyasette üslubun seviyesini iyice düşürdü. Bulut, Başbakan Tayyip Erdoğan'a "Nah görüşürsün Devlet Bahçeli ile" derken, çözüm sürecinde yapılanların suç olduğunu iddia edip tüm savcılara "korkaklar sürüsü" dedi. 

Savcılar 'korkak', vekiller 'alçak' 

MHP Milletvekili Ahmet Bulut, Balıkesir'de düzenlediği basın toplantısında 2008 yılında Avrupa Konseyi Parlementerler Meclisi'nde Türkiye aleyhindeki bir karara imza attığını iddia ettiği AK Parti milletvekillerini "alçak" olarak niteledi. Başbakan ve AK Parti'nin çözüm sürecinde yaptıklarının suç olduğunu iddia eden Bulut, Cumhuriyet savcılarını göreve çağırırken , "Adı Cumhuriyet Savcısı olanlar hangi cumhuriyetin savcısı bu ülkede? Cumhuriyet savcısıyım diye caka satan yetkililer, cumhuriyet gidiyor elden ne yapıyorsunuz? Siz de kıstınız kuyruğunuzu, korkaklar sürüsüne dahil oldunuz" dedi. 

Hakaret üstüne hakaret 

Başbakanın görüşme talebine olumsuz yanıt veren Devlet Bahçeli'ye destek çıkan Bulut, siyaset dilini iyice aşağılara çekerek "Sen bebek katili Apo ile görüşüyorsun. Sen bölücülerle görüşüyorsun. Senin ağzın, elin hep kirlenmiş. Devlet Bahçeli seninle ne görüşsün. Nah görüşürsün Devlet Bahçeli ile. Onunla görüşmek için adam olmak lazım" diye konuştu. Çözüm adımlarına da sert eleştiriler yöneltti.