'Halkın iradesini hiçbir güç durduramayacak'
CHP Genel Başkan Yardımcısı Umut Oran, hiçbir gücün halk iradesini yasakla, baskıyla, şiddetle durduramadığını ve durduramayacağını bildirdi.
 Oran, yaptığı yazılı açıklamada, içeride ve dışarıda kriz kaynağı haline 
  geldiğini iddia ettiği AK Parti'nin, ulusal dayanışma günlerini dahi toplumu 
  ayrıştırmak için araç haline getirdiğini öne sürdü.
          AK Parti'nin krizler partisi olduğunu savunan Oran, ''Cumhuriyet ile 
  hesaplaşan, Atatürk sevgisini yok etmek için elinden geleni ardına koymayan AKP 
  iktidarı, son olarak 29 Ekim'i de kriz vesilesi yaptı'' ifadelerini kullandı.
          Oran, AK Parti'nin 23 Nisan'ın ''Ulusal Egemenlik'' içeriğini boşaltarak 
  sadece çocuk bayramına dönüştürdüğünü, 19 Mayıs'taki ''Atatürk'ü anma''yı yok 
  ederek, Atatürk anıtına çelenk koymayı millete çok gördüğünü, 30 Ağustos Zafer 
  Bayramı'nı ''tebrikat törenine'' indirgediğini savundu.
          Büyükşehir Yasası ile 12 milyon insanın görüşlerinin hiçe sayıldığını 
  iddia eden Oran, ekonomideki büyümenin hayal olduğunu, piyasada para dönmediğini, 
  güvensizliğin had safhada olduğunu, karşılıksız çek ve protestolu senetlerde 
  patlama yaşandığını öne sürdü.
          AK Parti'nin ekonomideki kötüye gidişi gözlerden saklamak, oylarındaki 
  düşüşü durdurabilmek çabasıyla telaş içinde yapay gündem maddeleri ortaya 
  attığını savunan Oran, dış politikada sıfır sorun anlayışıyla yola çıkıldığı 
  ancak pek çok ülkeyle sorunlar yaşandığı görüşüne yer verdi.
          Yerel seçimlerin bir yıl öne alınması için getirilen anayasa değişikliği 
  teklifiyle siyasette yeni bir kriz daha olduğunu iddia eden Oran, çalışma 
  hayatıyla ilgili kanunların ''Toplu İş İlişkileri Kanunu'' adı altında tek bir 
  yasa olarak yeniden düzenlemek istenmesi yüzünden pek çok sektörde toplu iş 
  sözleşmesi görüşmelerinin başlatılamadığını ve sorunun kördüğüm olduğunu 
  savundu.
          ''Halkın iradesinin tecelli etmesini yasakla, baskıyla, şiddetle, hiçbir 
  güç durduramadı, durduramayacak'' ifadesini kullanan Oran, halkın AK Parti'ye 
  karşı gerekeni sandıkta yapacağı görüşüne yer verdi.
 AA