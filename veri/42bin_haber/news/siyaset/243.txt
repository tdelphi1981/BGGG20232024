CHP, Yıldız ve Şirinin idamını istemiş
Postmodern darbe sürecinde Denizli CHP İl Başkanı olan Oğuzların, Kudüs gecesi nedeniyle tutuklanan Bekir Yıldız ve Nurettin Şirinin de aralarında bulunduğu kişilerin idam cezası ile yargılanması için DGMye başvurduğu ortaya çıktı.

CHP DENİZLİ İL BAŞKANI’NDAN DGM’YE ‘BEKİR YILDIZ VE NURETTİN ŞİRİN’E İDAM VERİN’ DİLEKÇESİ 
28 ŞUBAT döneminin sembol olayarından biri olan Kudüs Gecesi’nin ardından basında çıkan haberleri ihbar kabul eden DGM Savcılığı aralarında Sincan Belediye Başkanı Bekir Yıldız ve Selam Gazetesi Yazı İşleri Müdürü Nurittin Şirin’in de bulunduğu isimleri gözaltına aldı. Türkiye gündemine bomba gibi düşen olayın ardından tutuklanarak cezaevine gönderilen isimlerin en çok merak ettikleri konu ise hangi suçtan yargılanacakları idi. 
Tartışmalar devam ederken CHP Denizli İl Başkanı Niyazi Oğuzlar, Denizli Savcılığı aracılığı ile Ankara Devlet Güvenlik Mahkemesi’ne gönderdiği dilekçede sanıkların idam ile yargılanmalarını istedi. 
Denizli savcılığı tarafından Ankara DGM savcılığına iletilen dilekçede Bekir Yıldız’ın Sincan Belediye Başkanı olduğunu hatırlatan Oğuzlar, “Yayın kuruluşlarından öğrendiğimize göre sanık Sincan Belediyesi’nde bir gösteri düzenlemiş ve gösteride İran İslam Cumhuriyeti Türkiye Büyükelçisi konuşma yapmıştır” dedi. 
Arap harfleri yazılı bayrak 
Büyükelçinin diplomatik kurulları hiçe sayarak açıkca şeriat propagandası yaptığını öne süren Oğuzlar, Bekir Yıldızın da yaptığı konuşmada zorla şeriatı getireceklerini bildirdiğini savundu. Oğuzlar dilekçesinde “Aynı anda kürsüde Türk Bayrağı yerine üzerinde Arap harfleri bulunan yeşil bayrak asılmıştır. Fonda ise Hizbullah ve Hamas örgütlerinin liderlerinin resimleri asılmıştır. Bilindiği gibi gerek Hizbullah gerekse Hamas Örgütü yer yüzünde Şeriat Devleti kurmak isteyen ve bu amaçla terör eylemleri yapan kuruluşlardır. Tüm dünya bu iki örgütü terör örgütü olarak kabul etmektedir. Aynı zamanda Hizbullah örgütü Güneydoğu Anadolu bölgesinde bölücü ve şeriatçı terör olayları yaratmaktadır. Emniyet Genel Müdürlüğünün açıklamalarına göre Hizbullah Örgütü bir çok faili bilinmeyen öldürme olayının sorumlusudur” ifadelerini kullandı. 
Sanıklara TCK 146/2 uygulansın 
Bekir Yıldız’ın açıkça zor yolu ile şeriat devleti kuracağını söylediğini iddia eden Oğuzlar, Yıldız’ın Hizbullah ve Hamas’ın propagandasını yaptığını savundu. Oğuzlar, bu olayların Bekir Yıldız’ın Terör örgütü üyesi olduğunun kanıtı olduğunu öne sürerek “TCK’nın 146/2. maddesi gereğince cezalandırılmaları gerektiğini düşünmekteyiz” dedi. Yıldız ve Şirin’in idamla yargılanmasını talep eden Oğuzlar, sanıklar hakkında kamu davası açılmasını istedi. 
 