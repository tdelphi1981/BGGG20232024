Güney Kıbrıs'tan Başbakan'a tepki
 
 Güney Kıbrıs Rum kesimindeki gazeteler, hükümet sözcüsü vekili Hristos Hristofidis’in, Türkiye’nin bu teziyle ’tüm uluslararası toplumla zıt düştüğünü’ söylediğini yazdılar.
 
 Habere göre Güney Kıbrıs Rum Kesimi hükümet sözcüsü Hristos Hristofidis: ’Erdoğan’ın kışkırtıcılığı ve kabadayılığı, özgürlük ve yeniden birleşmeye olan kararlılığımızı değiştiremez. Kıbrıs Cumhuriyeti BM üyesi ve geçtiğimiz altı ay boyunca dönem başkanlığını yürüttüğü AB’nin tam üyesi olan bir ülkedir. Doğal zenginliklerimizi kullanmak gibi egemenlik haklarını tam şekilde uygulamaktadır" dedi.
 
 Habere göre Nikos Anastasiadis’in seçim kurmaylığından da Başbakan Erdoğan’a yanıt geldi. Anastasiadis’in Basın Sözcüsü Tasos Mitsopulos, "Türkiye’nin her türlü AB perspektifinin AB üyesi olan ve sözü geçen Kıbrıs’a bağlı olduğunu" iddia ederek Rum hükümetine Başbakan Erdoğan’ı şikayet etme girişimleri başlatması çağrısında bulundu.
 
 AKEL Basın Sözcüsü Yorgos Lukaidis de, Güney Kıbrıs’ın AB üyesi bir devlet olduğunu hatırlatarak Başbakan Erdoğan’a yanıt verirken, bağımsız başkan adayı Yorgos Lillikas ise, "Yanlış hislere kapılan ve doğalgazın Türkiye üzerinden AB’ye götürülmesini isteyenlerin bu açıklamaya bakarak ayaklarının yere basmasını umut ettiğini" söyledi.
 
 Ali RUHLUEL/ LEFKOŞA, (DHA)