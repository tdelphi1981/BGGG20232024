Türkiye bölgenin en büyük gücü Avrupanın ise en iyi ekonomisi
Cumhurbaşkanı Gülün 11 Martta yapacağı ziyarete İsveç medyası yoğun ilgi gösterdi. Ülkenin saygın en gazetesi DNye Türkiye ekonomik anlamda Avrupadan çok iyi, Ortadoğudaki sorunların çözümünde ise büyük güç diye yazdı.

CUMHURBAŞKANI Abdullah Gül’ün, 11 Mart’ta Türkiye’den İsveç’e devlet başkanlığı düzeyindeki ilk ziyareti öncesi İsveç medyası ziyareti geniş şekilde okuyucularına duyurdu. Gül’ün, İsveç’in en saygın gazetelerinden Dagens Nyheter’in (DN) Genel Yayın Yönetmeni Peter Wolodarski’ye özel röportajı dün yayınlandı. Wolodarski, yazısına, 75 milyon nüfusa sahip Türkiye’nin güçlü  ekonomisiyle Avrupa’da yerini alırken, dünyada da ekonomide en yüksek büyüme oranına sahip ülkeler arasında olmasıyla dikkat çektiği bilgisini paylaştı. Wolodarski, Türkiye’nin aynı zamanda Ortadoğu’da yaşanan kanlı çatışmaların çözümüne katkı sağlamak açısından büyük bir güç olduğunu vurguladı. 
AB krizde Türkiye büyüyor 
“İsveçlilerin nasıl modern bir Türkiye görmesini istersiniz?” şeklindeki soruya da yanıt veren  Cumhurbaşkanı Gül ise, “Türkiye İsveç gibi, ancak sadece farklı bir dinin yaşandığı ülke” dedi. Gelecek 10 yıl içinde Türkiye ekonomisinin Avrupa’nın en güçlü ekonomilerinden biri olacağının kabul edildiğini belirten Gül, 2050 yılında ise Türkiye’nin en sağlam ekonomiye sahip ülke konumunda olacağını bildirdi. Gül, Avrupa ülkelerinde 1930 yılından sonra yaşanan en büyük ekonomik krizin yaşandığı şu sıralarda Türkiye ekonomisinin büyüdüğüne dikkat çekti. 
Kral Gustaf’a iade-i ziyaret  
CUMHURBAŞKANI Gül, İsveç Kralı Carl XVI. Gustaf’ın davetlisi ve Türkiye’den İsveç’i ziyaret eden ilk devlet başkanı olarak yarın başkent Stockholm’e gidecek. Kral Carl XVI. Gustaf’ın Türkiye’ye gelen ilk İsveç devlet başkanı sıfatıyla 29 Mayıs-2 Haziran 2006 tarihlerinde yaptığı ziyaretin iadesi niteliğini taşıyan ziyarette Gül’e, eşi Hayrünnisa Gül ve aralarında çok sayıda iş adamının da bulunduğu heyet eşlik edecek. Türkiye ve İsveç arasında kökleri 17. yüzyıla dayanan ilişkiler ve iş birliği gözden geçirilecek. İsveç Kralı Carl XVI. Gustaf ile 11 Mart’ta bir araya gelecek Gül, Kral’a Türkiye Cumhuriyeti Devlet Nişanı’nı tevcih edecek. İsveç Kralı da yabancı devlet ve hükümet başkanlarına verilen İsveç’in en üst düzeyli nişanı olan ‘’Serafim Nişanı’’nı Gül’e takdim edecek. Gül, nişanın yanı sıra Kral’a, ilişkilerin köklü geçmişinin somut göstergesi olan tarihi bir belge de sunacak. Dönemin İsveç Kralı Oscar’ın, Sultan II. Abdülhamid’e tevdi ettiği ‘’Serafim Nişanı’’na ilişkin 11 Temmuz 1897 tarihli mektubun replikası, el yapımı özel bir kağıda basılarak hazırlandı.