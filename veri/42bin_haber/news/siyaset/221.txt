'Bizim öyle ecdadımız yok'
Başbakan, tarihin Türkiye'ye çevresinde yaşananlara sessiz kalmama sorumluluğu yüklediğini belirterek, 'Ecdadımızın at sırtında gittiği her yere biz de gideriz' dedi. Erdoğan, muhalefetin ecdadımızı Muhteşem Yüzyıl'daki gibi tanıdığını söyledi
 Başbakan Tayyip Erdoğan, 'Muhteşem Yüzyıl' dizisine yüklendi:  'Bizim öyle bir ecdadımız yok. Biz öyle bir Kanuni tanımadık. O dizilerin yönetmenini de o televizyonun sahiplerini de kınıyorum.' 
 Kütahya'nın Altıntaş İilçesi yakınlarında yapımı tamamlanan ve Kütahya'nın yanı sıra Afyon ve Uşak'a da hizmet verecek Zafer Havalimanı, törenle açıldı.
 ERDOĞAN açılış konuşmasında özetle şunları söyledi:
 'Türkiye'nin hiçbir ülkenin topraklarında ve içişlerinde gözü yok. Biz ülkemizde huzur istediğimiz kadar ülkemizin huzuruyla doğrudan bağlantılı olarak bölgemizde de sadece ve sadece istikrar, güvenlik ve huzur istiyoruz. Ancak ülkemizin güvenliğine yönelik bir tehdit olursa gereken tedbiri almaktan asla çekinmeyiz.' Gazze'de yaşananlara 'bana dokunmayan yılan bin yaşasın' diyerek sessiz kalamayacaklarını belirten Erdoğan, Suriye'de halk katledilirken Türkiye'nin bunu seyredemeyeceğini kaydetti. 'Biz Dumlupınar'daki şehitlerimizin zihniyetiyle, Domaniç'te Osmanlı'yı kuran ruhun anlayışıyla hareket ediyoruz' ifadelerini kullandı.
 HALİD MEŞAL, ERDOĞAN'I ARADI
 HAMAS'IN siyasi büro şefi Halid Meşal, Başbakan Erdoğan'ı telefonla arayıp Gazze'de ateşkesin sağlanmasına katkısından dolayı teşekkür etti. Meşal'in, İsrail ile Filistin arasında sağlanan ateşkes sonrasındaki gelişmelere ilişkin bilgi verdiği de kaydedildi.
 30 YIL AT SIRTINDA
 Türkiye'nin bölgesindeki olaylara gösterdiği ilgiyi muhalefetin eleştirdiğini ileri süren Erdoğan, 'Ecdadımızın at sırtında gittiği her yere biz de gideriz' diyerek sözlerini şöyle sürdürdü: 
 'Ama bunlar (muhalefet) ecdadımızı zannediyorum o Muhteşem Yüzyıl belgeselindeki gibi tanıyorlar. Bizim öyle ecdadımız yok. Biz öyle bir Kanuni, öyle bir Sultan Süleyman tanımadık. Onun ömrünün 30 yılı at sırtında geçti. Sarayda, o gördüğünüz dizilerdeki gibi geçmedi. Ben o dizilerin yönetmenini de, o televizyonun sahiplerini de milletimin huzurunda kınıyorum. Bu konuda da ilgilileri uyarmamıza rağmen yargının da gerekli kararı vermesini bekliyoruz. Böyle bir anlayış olamaz. Bu milletin değerleriyle oynayanlara, milletçe gereken dersin ve cevabın hukuk içinde verilmesi gerekir.'
 SİMAV'A YENİ ÇEHRE
 Başbakan Erdoğan,   19 Mayıs 2011'de meydana gelen depremden sonra TOKİ'nin yaptırdığı 928 konut ve kamu binalarıyla çehresi değişen Simav'daki toplu açılış törenine de katıldı. Yeni Hükümet Konağı önünde kurulan platformda Simavlılara seslenen Erdoğan, 'Doğmamış nesillerimize daha güçlü bir Türkiye bırakmak için alın teri dökmeye devam edeceğiz'  dedi. 
 BaŞbakan, kadına karşı şiddet uygulayanları da ağır bir dille şöyle eleştirdi: 'Biz kadına şiddeti, lanetliyoruz, Bununla ilgili anayasa düzenlemesi de yaptık. Çünkü bizim gözümüzde kadının konumu farklı, çünkü cennet anaların ayaklarının altında. O anaların ayaklarının altı öpülür. Onlara şiddet olmaz, bunu yapanlar ya cehaletlerinden ya da Nazi ruhu, faşist ruhu 
 taşıyorlardır. Özellikle de inançlı dindar Müslüman birinin böyle bir şey yapması mümkün değil. Yapıyorsa o da zalimdir.'
  