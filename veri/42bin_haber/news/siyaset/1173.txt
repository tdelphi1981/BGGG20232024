Bahçeli: Muhteşem Yüzyıl'dan daha iyi yazıyor
MHP Genel Başkanı Devlet Bahçeli, Türkiye'de olayların 'oya' gibi işlendiğini ve konuların birbiri ile ilişkili olduğunu belirterek 'Senaryoyu kim yazıyorsa çok iyi yazıyor, Muhteşem Yüzyıl senaryosundan daha iyi yazıyor' dedi.
Bahçeli, medya organlarının MHP muhabirleri yemekte bir araya geldi.

Yemek boyunca gündemdeki konulara ilişkin görüşlerini açıklayan Bahçeli, Türkiye'de gündemin aydınlar ve basın tarafından belirlenmesi gerekirken Başbakan Erdoğan tarafından belirlendiğini ileri sürdü.

'Dokunulmazlık konusu gündeme getirildi, pazarlık konusu yapıldı, gündem değiştirmek için yapılıyor. Gündemi basının belirlemesi gerekirken Başbakan belirliyor. Türkiye'de olaylar oya gibi işleniyor konular birbiri ile ilişkili. Senaryoyu kim yazıyorsa çok iyi yazıyor, Muhteşem Yüzyıl senaryosundan daha iyi yazıyor' diyen Bahçeli, 'AKP'nin ne yapmaya çalıştığını anlamakta güçlük çekiyorum' görüşünü dile getirdi.

Türkiye'nin önünde yerel seçimler, cumhurbaşkanlığı seçimi ve genel seçimler olduğunu anımsatan Bahçeli, AK Parti'nin yüzde 1 oy kaybının, kendi 10 yılının özeleştirisini yapmasını sağlayabileceğini belirterek 'O anlamda hayırlı da olabilir, çözülme, çöküş ve hesaplaşma başlar' diye konuştu.

Devlet Bahçeli ayrıca Cumhurbaşkanlığı için en az yüzde 51 oy 'hayali kuran' birinin, yüzde 40 oy alırsa ikinci tura devam edip etmeyeceğinin önemli olduğunu vurguladı.

Bahçeli, cumhurbaşkanlığı için muhalefetin ortak adayı olmadığını da belirterek bu konuda partiler arası konuşulan bir şey olmadığını bildirdi. Bahçeli, 'Medya ise zaten ya A olacak ya B olacak diyor' dedi.

-'Ona da izin çıkmadı'-

'Herhangi bir yurtdışı gezi planlıyor musunuz' sorusu üzerine Bahçeli, Başbakan Erdoğan'ın kendilerini gezmemekle suçladığını anımsatarak Erdoğan'ın gezdiği ülkelerin kaçı ile Türkiye'nin sosyo-ekonomik ilişkileri olduğunun belli olmadığını savundu.

'Biz bir yer düşündük, ona da izin çıkmadı' diye konuşan Bahçeli, 'Kerkük ziyaretimizin amacı bugün daha iyi anlaşılıyor' dedi.

Karabağ'a gitmeyi planladığını belirten Bahçeli, Kırgızistan'ın da Türk dünyasının en fakir ve en yalnız ülkesi olduğunu vurgulayarak özel ilgi gösterilmesi gerektiğini bildirdi.

ABD Büyükelçiliği'ne yönelik saldırıyı değerlendiren Bahçeli, 'DHKP-C, toplumsal tabanı olmayan taşeron bir terör örgütüdür' nitelendirmesinde bulundu.

'Başkanlık sistemi ile büyükşehir belediyesi yasası arasında pamuk ipliğine bağlı ince bir bağlantı var. Bu bağlantı koparsa ülke bölünür' diyen Bahçeli, anaların ağlamaması yönündeki yaklaşımlarla ilgili olarak da '(Yaşa ve yaşat) ilkesi bizde geçerli, bu ilkeyi benimseyenler anaların ağlamasını ister mi?' diye sordu.

Komutanlardan bazılarına yönelik yargı sürecine de değinen Bahçeli, 'Genelkurmay Başkanına terörist denilmesi' ile ilgili Başbakan Erdoğan'ın, sözünün arkasında durarak düzeltmesi gerektiğini bildirdi.

MHP Lideri, AK Parti'nin tutuklu subaylar için bir teklif hazırlığının olup olmayacağına yönelik bir soruyu yanıtlarken, Adalet Bakanlığı'nın başlangıçtan bugüne yaptığı düzenlemeler göz önüne alınırsa bunun yapılabileceğini belirterek 'Bunun için hukuk fakültesi öğrencisi olmaya bile gerek yok' görüşünü dile getirdi.

Bahçeli, 8-9 Şubat 1969'da kurulan partisinin kuruluş yıldönümü dolayısıyla 9 Şubat'ta Ankara Arena'da 'Gelecek sizin, siz geleceksiniz' adıyla bir şölen düzenleyeceklerini bildirdi.

Bahçeli, yerel seçimler için ise 9 bölgede 9 miting yapacaklarını ve her birine 'Bayrak', 'Türkçe' ve 'Ülkem' gibi değişik isimler vereceklerini söyledi.

-'Merak etmeyin devlet yardımı var'-

MHP Genel Başkanı Bahçeli, 'Üniversitelerden konferans daveti geliyor mu, güvenlik için mi katılmıyorsunuz' şeklindeki bir soru üzerine 'Ülkücünün güvenlik sorunu olmaz, Allah'a teslim olmuş olanın güvenlik sorunu olmaz' dedi.

Bahçeli, 'Öğrenci olaylarının en yoğun olduğu dönemde benim sınıfımın yarısı devrimci olduğu halde olay olmazdı' diye konuştu.

Öğretim üyeliğinin kendine özgü güzelliği olduğunu anlatan Bahçeli, öğrencilerin kopya çekme tekniklerini de anlattı. Bahçeli, gülümseyerek, 40-45 puan alan öğrencilere 'Merak etmeyin devlet yardımı var' dediğini kaydetti.

Zaman zaman otomobili ile şehir turu attığını belirten Bahçeli, 'Arabada şu aralar Melihat Gülses'i ve özellikle de 'Fikrimin ince gülü' adlı şarkısını dinliyorum' dedi.

Bahçeli, teşkilatların Ankara'ya gelerek hizmet içi eğitim almasının hem maddi hem de zaman açısından yük getirdiği için online eğitim projesine başladıklarını bu anlamda 1 Şubat'ta Ankara, Yalova, Kocaeli ve Gaziantep'de pilot uygulamayı gerçekleştirdiklerini anlattı. Bahçeli, bu teknoloji ile 500 teşkilata aynı anda uzaktan eğitim verilebildiğine işaret etti.