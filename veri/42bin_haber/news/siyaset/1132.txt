Vali Mutlu'dan Sarai Sierra açıklaması
İstanbul Valisi Hüseyin Avni Mutlu, öldürülen ABD'li Sarai Sierra ile ilgili bütün seçeneklerin masada olduğunu, olayı çözmek için çabaladıklarını söyledi. İstanbul'un son derece güvenli bir şehir olduğunu belirten Mutlu, metropoller arasında İstanbul'un suç oranının düşük olduğunu kaydetti.
Sırbistan Cumhurbaşkanı'nı uğurlamak üzere geldiği Atatürk Havalimanı Devlet Konukevi'nde ABD'li Sarai Sierra cinayetiyle ilgili basın mensuplarının sorularını yanıtladı. Vali Mutlu, emniyetin ABD'li Sarai Sierra cinayeti üzerinde çok yoğun olarak çalıştığı dile getirdi. Bununla ilgili failin yada faillerin bulunması noktasında emniyet özel bir ekiple çalıştığını kaydeden Mutlu, "Cinayeti aydınlatabilmek için çaba sarf ediyoruz. Elimizdeki mevcut deliller çerçevesinde cinayeti çözmenin gayreti içerisindeyiz. Bu cinayeti önemsiyoruz. Her cinayet aydınlatılana kadar önem arzeder. Ama yabancı bir misafirin uğramış olduğu bu saldırı mahiyeti itibariyle hepimizi yakinen ilgilendiriyor." dedi. 

Bütün ihtimalleri göz önünde bulundurduklarını ifade eden Mutlu, "Cinayetin sebebine ilişkin basında farklı yorumların dışında tüm ihtimalleri basanın üzerinde tutan bir yaklaşım içerisinde bunun çözüme kavuşturulması ve faillerinin tespit edilmesi noktasında çalışma sürdürüyoruz. Bütün ihtimaller masanın üzerinde olmak kaydıyla çalışmalarımızı sürdürüyoruz." diye konuştu. 

İstanbul'un güvenlik noktasında dünyanın pek çok metropol şehrinden daha güvenli olduğunu kaydeden Mutlu, "Bu olay bir cinayet olduğu için cinayet istatistikleri üzerinden ifade edecek olursam dünyanın ismi bilinen pek çok metropolüyle mukayese edildiğinde bire 10 bazı şehirlerde bire 20 nispetinde cinayet vakaları vardır. Ama bu bizim için bir teselli vesilesi değildir. Biz şehrimizde her şeyin mükemmel olmasını isteriz. Emniyet teşkilatı mutlaka gerekli dersi çıkarırlar ve önlemleri artırırlar. Bu şehir güvenli bir şehir onu ifade edeyim. Misafirimiz olan insanlara yada kendi insanımıza karşı işlenmiş olan her türlü mu tür menfur saldırılar, cinayetler toplumsal bir üzüntüye sebep olur. Fakat bu teşkilatlarımıza olan güvenimizi asla sarsmamalıdır. Bu şehrin insanları bütün bu yaşanmış olan zaman zaman sıkıntılara rağmen güvenli bir şehirde yaşadıklarına emin olsunlar." ifadesini kullandı. 

SURLARLA İLGİLİ EKSİKLİK VARDIR 

"Surlarla ilgili bir düzenleme yapılacak mı?" şeklindeki soru üzerine Mutlu, muhtelif yerlerde yapılmış olan düzenlemeler olduğunu, bu tür tarihi mekanların hem düzenlenmesinin şehrin turizm, kültür değerleri bakımından düzen tertip açısından önem arz ettiğini dile getirdi. Bu olay vesilesiyle surlarla ilgili belediyelerin özel bir çalışma gerçekleştireceğini ifade eden Mutlu sözlerini şöyle tamamladı: "Bu bölgelerde huzuru ve güvenlik açısından tesis etmek bizim görevimiz. Burada bir eksikliğimiz olduğunu da ifade etmemiz gerekiyor. O noktanın boş kalması böyle bir zafiyetin oluşmasına teşkil etmiş gözüküyor. Tabiî ki cinayeti aklına koyan orada olmasa bir başka yerde gerçekleştirir. Elbette ki her cinayet bizim için fevkalade üzücüdür faillerinin bulunması çok önemlidir. Bu tür hadiseler üzerinden İstanbulluların kendi şehirlerine haksızlık yapmasını arzu etmiyorum. Ben gerçekleri bu konudaki alınması gerekli tedbirleri ifade ederim. Eksiklik vardır doğrudur."