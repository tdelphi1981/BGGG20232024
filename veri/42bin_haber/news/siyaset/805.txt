CHP'li Birgül Ayman Güler'den şok ifadeler
CHP İzmir milletvekili Birgül Ayman Güler'den 'ana dil' görüşmeleri sırasında şok ifadeler: Türk ulusuyla Kürt milliyeti eşit olamaz.
Ana dilde savunmayla ilgili görüşmelerde Genel Kurul'da Türklük-Kürtlük tartışması yaşandı. Tartışmayı başlatan isim ise profesör kimliğiyle tanınan CHP İzmir Milletvekili Birgül Ayman Güler oldu. Güler'in konuşması MHP ve CHP sıralarından alkış aldı.

CHP İzmir Milletvekili Birgül Ayman Güler, AK Parti'nin, Türk ulusunu tarihten silmeye, Türk vatandaşlığını tarihten silmeye dönük olan girişimlerinde, BDP ile iş biriliği yaptığını iddia etti. Güler, Kaplan'ın sözlerini eleştirirken, 'Kürt milliyetçiliğini bana ilericilik ve bağımsızcılık diye yutturamazsınız. AKP ve BDP işbirliğinin yaptığı şey, tektir. Türkiye'de Kürt sorunu yoktur, Türkiye'de siz sorunu Türk sorunu yaptınız. Türk ulusuyla Kürt milliyeti eşit olamaz. Bundan sonra biz savunmadayız, bundan sonra meşru müdafaa hakkı için saldırıdayız' diye konuştu. Bu sözlerden sonra CHP ve MHP sıralarında oturan bazı milletvekilleri CHP'li Güler'i alkışladığı görüldü. 

Güler, konuşmasını tamamlamasının ardından yerine geçerken, BDP Grup Başkanvekili Pervin Buldan ile tartıştı. Güler, Başkanvekili Yakut'a, 'Özür dilemesini istiyorum. Bana, 'Hadi yürü, yürü' diyor' dedi. İki milletvekili arasındaki sözlü sataşmanın devam etmesi üzerine, tartışmaya bazı CHP ve BDP milletvekilleri de katıldı. Bu arada bazı CHP milletvekilleri ile AK Parti milletvekilleri arasında da tartışma çıktı. Tartışmaların büyümesi üzerine Başkanvekili Yakut, birlemişe ara verdi.