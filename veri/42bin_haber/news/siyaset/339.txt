AK Partili Başkan: Odamda 2 tane böcek bulundu
BOLU Belediye Başkanı Ak Parti'li Alaaddin Yılmaz, 1'er yıl arayla 2 kez makam odasındaki masasında dinleme cihazı bulunduğunu açıklayarak, "Cihazlar, odamı özel olarak arattırdığım zaman bulundu. Ben kendi mekanımda bir sıkıntı var mı diye tetkik etmek durumundayım. Şikayette bulunmadım" dedi.
Bolu Belediye Başkanı Aladdin Yılmaz, makam odasındaki masasının altında dinleme cihazı bulunduğunu söyledi. Başkan Yılmaz, 1'er yıl arayla 2 kez odasında cihaz bulunduğunu açıklayarak, "Bu olay geçen yıl oldu. Ondan önceki sene de oldu. Yaptığımız araştırmalarda masanın altına 'böcek' diye tabir edilen dinleme cihazı bulundu. Bize söylenen dinleme cihazının çok profesyonel olmadığı yönünde. Ama hangisi profesyonel, hangisi değil bunu ben bilemem. Bunlar maalesef tam gelişmemiş demokrasilerde olan şeyler. İnşallah bunları ülkemiz atlatacaktır. Başbakanı bile dinlediklerine göre bizi dinlememeleri mümkün değil. Burada şunu söylemek gerekiyor; ben Alaaddin Yılmaz olsam, beni kimse dinlemez. Sırf belediye başkanı olduğum için dinliyorlar. Benim ne konuştuğumu, ne yapmak istediğimi merak eden insanlar var. Halbuki bana sormuş olsalar ben herşeyi kendilerine açıkca söylerim. Ama belki bunu gizlice öğrenmek istiyorlar. Bu olay 1 sene önce civarında oldu" dedi. 


"ARAMA YAPTIRDIM, YİNE YAPTIRACAĞIM"


Odasında özel olarak arama yaptırdığını belirten Yılmaz, "Cihazlar odamı özel olarak arattırdığım zaman bulundu. Ben kendi mekanımda bir sıkıntı var mı diye tetkik etmek durumundayım. Bu yüzden arama yaptırdım. Şikayette bulunmadım. Bulunmanın da bir anlamı yok. Her zaman böyle bir şüphem var. Yakın zamanda, yeni bir zamanda arama yaptırmadım ama önümüzdeki süreçte yaptırmayı düşünüyorum. Çünkü bu kritik zamanlarda seçim dönemine giriyoruz. Bunlar olabiliyor. Bazıları çok meraklı oluyor. Onların da merakını gidermek lazım. Biraz bulunsun, dinlesinler. Biz abdestimizden emin olduğumuz için öteki taraf bize vız geliyor. Ama insan ister istemez de rahatsızlık duyuyor" diye konuştu.