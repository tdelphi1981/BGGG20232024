Bağış: Şehit cenazelerinde o cesareti göstermediler
BDP Eşbaşkanı Gültan Kışanak'ın "Türkiye bu cenaze töreninde tek yürek olmalı, katılabilen herkes bu cenaze törenine katılmalı, katılmayanlarda bulundukları yerlerde aynı duruş içinde olmalı" sözleri üzerine AB Bakanı ve Baş Müzakereci Egemen Bağış, "Bugüne kadar Türkiye'de birçok şehit cenazemiz oldu. O şehit cenazelerinde BDP'li vekillerin gelip terörü lanetlemesini bekledik. Maalesef ona hiçbir zaman cesaret göstermediler" dedi.
Temaslarda bulunmak üzere Türk Hava Yolları'na (THY) ait bir uçakla Stockholm'e giden AB Bakanı ve Baş Müzakereci Egemen Bağış Atatürk Havalimanı VIP Salonu'nda gazetecilerin sorularını yanıtladı.


KIŞANAK'IN ÇAĞRISINA YANIT


BDP'li Gültan Kışanak'ın partisinin grup toplantısındaki sözlerini ve çağrısıyla ilgili sorulan soru üzerine AB Bakanı Egemen Bağış, "Bugüne kadar Türkiye'de birçok şehit cenazemiz oldu. O şehit cenazelerinde BDP'li vekillerin gelip terörü lanetlemesini bekledik. Maalesef ona hiçbir zaman cesaret göstermediler. Bizim inançlarımızda ve değerlerlerimizde ölülerin arkasından olumsuz konuşmak pek uygun görülmez. Onun için bu konu hakkında yorum yapmak istemiyorum" dedi.


"FAİLLER BİR AN EVVEL YAKALANMALI"


Fransa'da öldürülen 3 PKK'lı için Diyarbakır'da düzenlenecek tören için yapılan sağ duyu çağrılarının doğru bulduğunu belirten Bağış, "Ülkemizde herkesin büyük bir umutla barışın filizlenmesini beklediği bir dönemde barışa karşı olanların ve çatışmadan rant elde edebileceklerini umanların provokasyon çabalarına kimsenin alet olmaması gerekir. Ümit ediyoruz ki Fransa'da yaşanan bu olayın failleri bir an evvel bulunur. Bu katliamı gerçekleştirenlerde bir an evvel yargı önüne çıkar" dedi.