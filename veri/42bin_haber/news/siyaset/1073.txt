Dersane sahipleri kapatmaya direniyor
Dersaneleri özel okul yapma niyetimiz yok diyen ÖZDEBİR Başkanı Köprülü, Hükümet kapatma kararı verirse Güney Koredeki gibi Anayasa Mahkemesine gideceğiz diye konuştu.

DERSANELERİ KAPATMAYA DA ÖZEL OKUL YAPMAYA DA NİYETİMİZ YOK 
BAŞBAKAN Tayyip Erdoğan’ın 2014’te kapatılacağını söyleyip sahiplerini özel okul yapmaya çağırdığı dershanecilerin dersaneleri kapatmaya niyeti yok. Özel eğitimin verildiği şubelerde yıllık kişi başı ücreti 30 bin liraya kadar çıkan, büyükşehirlerde 8-10 bin, Anadolu’da da 4-6 bin liralık fiyatlarıyla anne babaların belini büken dershane yatırımlarının sürdüğünü söyleyen Özel Dershaneler Birliği (ÖZDEBİR) Başkanı Fuat Köprülü, “Özel okul hazırlığımız yok, özel okula dönen dershane de yok. Özel okullar zaten boş” dedi. 
2014’te kesin kapanmayacak 
2014’te kapatılacağı ilan edilen dershanelerin kapatılmaya yönelik hazırlık yapmadığı belirten sektörün en yetkili ağızlarından ÖZDEBİR Başkanı Faruk Köprülü, “2014’te kapanmayacağımızı kesin biliyoruz. 2015’te ne olacağı konusu gündemde” dedi. 
İhtiyaç oldukça biz de olacağız 
Dershanelerin kaldırılması gündeme geldiği günden beri, dershaneler ile okulların yaptığı işin farklı olduğunu söylediklerini anlatan Köprülü, “Tüm dershaneleri okul yaptığınız zaman, bu, dershaneye ihtiyacı azaltacak bir formül değil. Çünkü sınavlar var. Bu ihtiyaca karşılık vermek için yeni yeni dershaneler gelecek. Bakanlık buna izin vermez ise, o zaman kaçak dershaneler devam edecek. Dershaneler onlara olan ihtiyaç varken devam edecek” diye konuştu. 
Okulların durumu parlak değil 
Dershanecilerin Başbakan Erdoğan’ın özel okula dönüşmelerini söylediği gibi özel okul açmadıklarını ifade eden Köprülü, “Hiç okul açan dershanecilerle karşılaşmıyorum. Özel okulların durumu parlak değil. Yüzde 50-60 kapasite ile çalışıyorlar. Türkiye’de özel okulların bir kısmı da boş. Özel okul açmak işletme gelirlerine göre çok doğru değil. Karlı olmuyor değil de özel okul için öğrenci bulma sıkıntısı var. Dershanelerin kapatılıp tamamen özel okul olması mümkün değil” dedi. 
Anayasa Mahkemesi’ne gideriz 
Dershanelerin kapatılması halinde ne yapacaklarını anlatan Köprülü, “Biz öncelikle yasal haklarımızı zorlarız. Bugün Güney Kore’de dershaneleri kapatmışlar. Anayasa Mahkemesine müracaat ediliyor, G.Kore’de dershaneler açılıyor. Biz de yasal haklarımızı ararız. Devletin kapatıyorum yaklaşımı önemli değil, önemli olan ben bu ihtiyacı azaltıyorum yaklaşımıdır. Bunu da destekleriz” diye konuştu.