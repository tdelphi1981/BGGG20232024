'Arınç, teslimiyet filminin esas oğlanıdır'
MHP Genel Sekreteri İsmet Büyükataman, Arınç’a, “Pinokyo’yu andırıyor.
 MHP Genel Sekreteri İsmet Büyükataman, Başbakan Yardımcısı Bülent Arınç’ın “teslimiyet filminin esas oğlanı” haline geldiğini öne sürerek, “Arınç,  adeta Pinokyo’yu andırmaktadır. Ancak aralarında bir fark vardır; Pinokyo’nun yalan söyledikçe burnu uzamakta, Arınç’ın ise gözlerinden yaşlar akmaktadır” dedi.
 Büyükataman, Arınç’ın, terör sorunu çözülürse MHP baraj altında kalır iddiasına ilişkin yazılı bir açıklama yaptı. Arınç’ın yaptıklarıyla Türk siyasetinde değil ama muhakkak Türk siyasi tarihinde kendine hak ettiği yeri bulması gereken bir figüran olduğunu belirten Büyükataman, “Bir siyasetçinin kendisiyle en fazla ne kadar çelişebileceğini göstermek açısından Türk siyasi tarihinde emsalsiz bir yere sahiptir. Sert çıkışları ve bu sert çıkışların kendi genel başkanınca terbiye edilişi yine Türk siyasi tarihinin en acı, en trajik vakıalarındandır. Yaşına başına aldırmadan, bu yaştan sonra ikbal için küçük duruma düşmekten çekinmemenin en net örneğidir. Kendi partisi içinde de bu özelliği; zillete, rezalete bulaşmaktan çekinmemesi göze çarpmış olmalı ki son zamanlarda açılım sürecinin paratoneri olmakla vazifelendirilmiştir. Türk siyasi tarihinin en büyük anti kahramanı Bülent Arınç’tır ve yeni nesil siyasetçiler için ne yapılmaması gerektiği konusunda en önemli tarihi kişiliktir” dedi.
 -“ARINÇ ‘BİZ TERÖRİSTLE PAZARLIK YAPACAK NAMUSSUZ VE AHLAKSIZLARDAN DEĞİLİZ’ DEMİŞTİ”-
 Vermiş olduğu demeçler ve yapmış olduğu açıklamalarla "dili basit, kelime haznesi sınırlı, acemi bir hikâye yazarını andıran" Bülent Arınç’ın namus kavramına atıfta bulunmaktan hiç çekinmediğini öne süren Büyükataman şöyle dedi:
 “2002 yılında yaptığı bir konuşmasında ‘Başörtüsü meselesi bizim namus meselemizdir. Bu sorunu çözmek bizim namus borcumuzdur’ sözleriyle başlayan; ‘Biz teröristle, örgütle pazarlık yapacak, namussuz ve ahlaksızlardan değiliz’ açıklamasıyla sürükleyicilik vaat eden, merhum BBP Genel Başkanı Muhsin Yazıcıoğlu’nun şüpheli ölümünün ardından sarf ettiği ‘Bu olayın, yüzde yüz aydınlatılması bizim namus borcumuzdur’ cümleleri ile okuyucuda büyük bir beklentiye yol açan ‘namus’ serüveni; Başbakan Erdoğan’ın PKK müzakeresi itirafının ardından takipçilerinin ilgisini kaybetmiştir. AKP hükümetinin bölücülere karşı teslim bayrağını çekip, yeniden müzakerelere başlamasının ardından da asılsız çıkarak okuyucuları arasında büyük bir hezeyan ve hayal kırıklığına yol açmıştır.”
 -“MHP BARAJ ALTINDA KALIR”A TEPKİ: ARINÇ ŞEREF ÜZERİNE İNŞA EDİLMİŞ BİR HAREKETİ ANLAYAMAZ-
 MHP’li Büyükataman, Arınç’ın MÜSİAD’ın Bursa'da gerçekleştirdiği genel kurulda yaptığı konuşmasında, terör örgütü ile görüşmenin ahlaksızlık ve namussuzluk olduğunun altını ısrarla ve defalarca çizmiş olduğunu unutarak, "Terörle mücadele için harcanan paralarla kaç bin tane hastane, kaç yüz tane havaalanı, kaç bin tane derslik yapabilirdiniz? Bunu bildiğimiz için görüşmeler yapıyoruz. Türkiye'nin istikrarını koruması şart" sözleriyle planlı bir şekilde fakirleştirdikleri halka karşı “umut taciri” kostümünü giyindiğini belirti. 
 Arınç’ın “terör örgütüne teslimiyet süreci”ne ilişkin meşru bir zemin yaratma çabasına giriştiğini kaydeden Büyükataman, Bülent Arınç’ın, Paris’te öldürülen üç kadın teröristin ardından, “Böyle ölmeyi hak etmediler” ve “Üzüldüm” açıklamalarını yaparak ve terör sorunun çözülmesi halinde MHP’nin baraj altında kalacağını iddia ettiğini hatırlattı. İsmet Büyükataman, “Daha önce terör örgütü üyelerinin dağa çıkmalarını haklı bulan Arınç’ın ‘Türklük şuur ve gururunu, İslam ahlak ve faziletini’ ilke edinen, şeref ve haysiyet mefhumlarının üzerine inşa edilmiş bir siyasi hareketi var eden olan sebepleri anlaması mümkün değildir” dedi.
 -“PİNOKYO AMA YALAN SÖYLEDİKÇE BURNU UZAMIYOR GÖZLERİNDEN YAŞLAR AKIYOR”-
 İsmet Büyükataman açıklamalarını, “Hiç bir söylediği diğerini tutmayan, yalan söylemeyi âdet edinen ve terörist başına teslimiyet filminin esas oğlanı haline gelen Arınç,  adeta Pinokyo’yu andırmaktadır. Ancak aralarında bir fark vardır; Pinokyo’nun yalan söyledikçe burnu uzamakta, Arınç’ın ise gözlerinden yaşlar akmaktadır” diye bitirdi.
 ANKA
  