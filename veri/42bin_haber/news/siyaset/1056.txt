Açılım başarıyla yürüyor
Valiler Buluşmasında konuşan Başbakan Yardımcısı Atalay, Çözüm süreci verimli şekilde yürüyor dedi. BDP lideri Demirtaş ise İmralıya gidecek ikinci heyetle ilgili kendilerine ulaşan bir bilgi bulunmadığını açıkladı.

BAŞBAKAN YARDIMCISI BEŞİR ATALAY 81 İL’İN VALİSİYLE BULUŞTU 
Başbakan Yardımcısı Beşir Atalay, açılım süreci ile ilgili, “Çözüm süreci verimli şekilde yürüyor” dedi. Atalay, İçişleri Bakanlığı’nca düzenlenen ‘’Valiler Buluşması’’ etkinliğinin girişinde gazetecilere yaptığı açıklamada, toplantıda valilerle terör ve afet konularını paylaşacağını söyledi.Toplantının yılda bir kez yapıldığını ve İçişleri Bakanlığı döneminde başlattığı bir süreç olduğunu dile getiren Atalay, ‘’Bu toplantılarda bakanlarımız valilerle belli konuları paylaşacaksa, doğrusu çok faydalı oluyor. Hem de her bakanımız ihtiyaç olduğunda valilerimizi değişik tarihlerde Ankara’ya davet etmemiş oluyor. Valilerimiz buradayken her bakanımız kendi önemli konularını paylaşıyor’’ diye konuştu. Atalay, kendisinin de bu fırsatla terör ve afet konusunu eskiden birlikte çalıştığı arkadaşlarıyla paylaşacağını ifade etti. Ankara Marriott Otel’de düzenlenen Valiler Toplantısı’na katılan Başbakan Yardımcısı Beşir Atalay, gazetecilerin sorularını cevapladı. Bir gazetecinin, ‘İmralı’ya gidecek ikinci heyet belli oldu mu?’ şeklindeki sorusuna Atalay, Arkadaşlar, çözüm süreci verimli şekilde yürüyor. Sadece bunu söyleyebilirim” şeklinde cevap verdi. 
İkinci heyete yalanlama 
Barış ve Demokrasi Partisi (BDP) Eşbaşkanı Selahattin Demirtaş ise, sosyal paylaşım sitesi Twitter üzerinden, İmralı’da Abdullah Öcalan’la ikinci kez görüşme yapılacağı yönündeki haberlerin gerçek dışı olduğunu yazdı. Demirtaş, kendilerine iletilmiş bir bilgi olmadığını belirterek, partilerince açıklama yapılmadığı müddetçe bu türden hiç bir habere itibar edilmemesini istedi. Gazetelere yansıyan haberlerde, Demokratik Toplum Kongresi (DTK) Eşbaşkanı Ahmet Türk, Barış ve Demokrasi Partisi (BDP) Muş Milletvekili Sırrı Sakık ve BDP Batman Milletvekili Ayla Akat Ata’dan oluşan ikinci bir heyetin İmralı Adası’na giderek Abdullah Öcalan’la görüşeceği iddia edilmişti. Sosyal paylaşyım sitesi üzerinden açıklama yapan BDP Eş Genel Başkanı Demirtaş,  “İmralı’da Sn.Öcalan ile görüşmeye gidecek ikinci heyet haberleri tümden gerçek dışıdır. Bize iletilmiş hiç bir bilgi yoktur” dedi.