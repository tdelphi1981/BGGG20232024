Siyasiler ne dedi?
Refahyol hükümetinde Adalet Bakanı olan Şevket Kazan, "O dönem, komutanları görevden alacaktık. Ancak Süleyman Demirel bunu fark etti ve görevi Tansu Çiller'e vermedi" dedi 
 Refahyol hükümetinde Adalet Bakanı olan Şevket Kazan, eski Genelkurmay Başkanlarından emekli Orgeneral İsmail Hakkı Karadayı’nın 28 Şubat soruşturması kapsamında ifadeye çağrılmasıyla ilgili, "O dönem, İsmail Hakkı Karadayı, Çevik Bir, Erol Özkasnak ve Güven Erkaya’yı görevden alacaktık. Ancak Süleyman Demirel bunu fark etti ve görevi Tansu Çiller’e vermedi" dedi. 
 Şevket Kazan, İsmail Hakkı Karadayı’nın emekli Orgeneral Çevik Bir’in ifadesine göre ifadeye çağrılmasının doğal olduğunu belirterek, "Çünkü Çevik Bir’in sözkonusu yazışmaları dolayısıyla yargılaması başlayacak. O haklı olarak diyor ki ’Bu yargılama yapılırken, bu yazıların amiri durumundaki kişi hakkında mutlaka tahkikat başlaması lazım’. Şüphesiz kendisinin meclis komisyonunda da ifadesi alınmıştı. Bu nedenle ifadeye çağrılmasını normal karşılıyorum" diye konuştu. 
 -"Görevden almayı planladık"-
  
 "28 Şubat" sürecine ilişkin bütün ilişkilerin ve bağlantıların duruşmalar esnasında ortaya çıkacağını dile getiren Kazan, Karadayı’nın MGK’daki yetkili askerlerden birisi olduğunu hatırlattı. 
 Kazan, "Askerin sözcüsü konumunda olduğu için kendisi konuşması lazımdı. Ama görevi Güven Erkaya’ya verdi. Refahyol hükümetinin faaliyetlerini peşinden kara bir gölge gibi takip eden Güven Erkaya’ya bu görevi tevdi etmemesi gerekirdi" dedi. 
 O dönem Karadayı ve diğer kuvvet komutanlarını ilk Yüksek Askeri Şura toplantısında görevden almayı planladıklarını söyleyen Kazan, şöyle konuştu:
 "O tarihte, görevde bulunan hükümet bir koalisyondu. Ve taban tamamen kaymış durumdaydı. Gensoru olsa güvenoyu alamayacak konuma gelmişti. Böyle bir durumda komuta kademesinde değişiklik yapmak için önce hükümette değişiklik yapmamız lazımdı. İstifa edip giden milletvekillerinin partilerine geri dönmesi için Tansu Çiller’in başbakan olması gerekiyordu. Böylece parlamentoda taban sayımızın 280’in üzerine çıkması sağlanacaktı. Bu değişikliğin arkasından terfiler konusundaki askeri şura yapılacaktı. O dönem, İsmail Hakkı Karadayı, Çevik Bir, Erol Özkasnak ve Güven Erkaya’yı görevden alacaktık. Bunu hükümet yapacaktı. Ancak Cumhurbaşkanı Süleyman Demirel bunu fark etti ve görevi Tansu Çiller’e vermedi. Hem de iki defa kendisine söz verdiği halde. Görevi Mesut Yılmaz’a verdi." 
 -"Osman Özbek’in beyanatları da sorulması lazım"-
  
 Kazan, "28 Şubat" sürecinde dönemin Başbakanı Necmettin Erbakan’a çok ağır hakaret içeren beyanlarda bulunan emekli tümgeneral Osman Özbek hakkında verilen takipsizlik kararından Karadayı ve Genelkurmay askeri başsavcılığının sorumluğu olduğunu belirterek, bu konunun da soruşturma kapsamına alınması gerektiğini ifade etti. 
 BEKİR BOZDAĞ
  
 Başbakan Yardımcısı Bekir Bozdağ, Şubat soruşturması kapsamında eski Genelkurmay Başkanlarından emekli Orgeneral İsmail Hakkı Karadayı’nın ifadeye çağrılmasıyla ilgili, "Devam eden adli bir süreç. Adli süreç devam ettiği için şimdi işin özüne dair bir yorum yapmamız doğru olmaz. Süreci hep beraber görmekte fayda var" dedi. 
 MEHMET ALİ ŞAHİN
  
 AK Parti Genel Başkan Yardımcısı Mehmet Ali Şahin, 28 Şubat soruşturması kapsamında eski Genelkurmay Başkanı emekli Orgeneral İsmail Hakkı Karadayı’nın ifadeye çağrılmasıyla ilgili, "Türkiye normalleşirken, daha güçlü demokrasiye doğru yol alınırken geçmişte yaşanmış olan demokrasi ve hukuk dışı uygulamaların hesabının sorulmaması mümkün değildir" dedi. 
 Şahin, Hak-İş Genel Başkanı Mahmut Arslan ve beraberindeki heyeti AK Parti Genel Merkezi’nde kabul etti. 
 Kabulde gazetecilerin sorularını da yanıtlayan Şahin, Karadayı’nın ifadeye çağrılmasının tamamen yargısal bir işlem olduğunu, Ankara Cumhuriyeti Başsavcılığı’nın talimatı üzerine böyle bir işlem yapıldığını düşündüğünü söyledi. 
 Konuya ilişkin bilgilerinin haberlerden ibaret olduğuna dikkati çeken Şahin, "Türkiye normalleşirken, daha güçlü demokrasiye doğru yol alınırken geçmişte yaşanmış olan demokrasi ve hukuk dışı uygulamaların hesabının sorulmaması mümkün değildir. Konuyu tamamen bu çerçevede değerlendirmek gerekir" diye konuştu. 
 Şahin, 28 Şubat sürecinde iktidarın büyük ortağı konumundaki bir partinin mensubu olduğunu anımsatarak, şöyle devam etti: 
 "O dönemin sıkıntılarını yakından ve bizzat yaşamış bir kişi olarak aradan yıllar geçtikten sonra Türkiye’deki geçmişte keyfi ve hukuk dışı birtakım uygulamaların hesabının yargı marifetiyle sorulmuş olması aslında Türkiye’de son yıllarda demokrasi açısından, hukuk devleti olma açısından epey bir mesafe alındığını gösterir. Bu şaşılacak bir durum değil, kötü bir şey değil. Bunun dışında başka bir şey söylemeyi konu yargısal nitelikte olduğu için zait addediyorum."