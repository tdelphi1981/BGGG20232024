BDPli Canan: Başbakana hepimiz destek vermeliyiz
BDP Hakkari Milletvekili Esat Canan, ülkede barışı tesis etmeye yönelik başlatılan yeni İmralı sürecine herkesin destek olması gerektiğini söyledi.

 Başbakan Erdoğan’ın çok büyük bir siyasi risk alarak sürece sahip çıktığına işaret eden Canan, “Kimse Başbakan’ın çabalarını görmezden gelemez. Ama bu meselede sadece Başbakan ile gitmez, hepimizin samimiyetle destek olmamız gerekir” dedi.  Canan, “Başbakan’ın bu konuda büyük çabaları var. Bunu görmezden gelmemiz mümkün değil. Kendisi, muhalefetin, ulusalcı ve milliyetçi bazı kesimlerin tüm çabalarına rağmen sürece destek veriyor. Özellikle ‘Bu süreç devam edecek’ yönünde açıklamalar yapması çok manidar. Belki işi en zor olan Sayın Başbakan’dır” diye konuştu. 
CHP’li Güler’e tepki 
İzmir Milletvekili Birgül Ayman Güler’in “Türk ulusuyla Kürt milliyeti eşit olamaz” sözlerini de değerlendiren Canan,  tepkisi şu sözlerle ortaya koydu: “Bu, son derece sorunlu ve talihsiz bir açıklamadır. Kabul edilir bir şey değildir. Kürtlere resmen hakarettir bu. Tam ırkçı bir açıklamadır. CHP’nin bu zihniyetten kurtulması zor görünüyor.” 