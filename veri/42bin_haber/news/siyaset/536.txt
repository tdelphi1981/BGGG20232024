Yıpranmanın kaymağını 30 vekil yiyecek
Yeniden getirilen yıpranma payında 'aslan payını' milletvekilleri kaptı. Gazeteciler için 2.5 yılla sınırlanan yıpranmada vekillere 3 yıl sınırı getirildi ve maaşları da artırıldı
 ASLI IŞIK/ANKARA
 Milletvekilleri ve gazetecilere yıpranma hakkı verilerek yeniden erken emeklilik hakkı geldi. Tek maddelik teklife göre 2008'in sonunda kaldırılan milletvekilleri ve gazeteciler için kalkan yıpranma hakkı geri geldi. Ancak, gazetecilerin yaş indirimi daha önce beş yıl iken bu düzenlemede 2.5 yılla sınırlandırıldı. Milletvekilleri ve dışarıdan atanan bakanlara ise 3 yıl sınırı getirildi. Düzenleme onaylanırsa, SSK ve Bağ-Kur emeklisi milletvekilleri, iki yıllık süreyi beklemeyecek.12 Haziran 2011 genel seçimlerinde seçilen mevcut milletvekillerinin 'vekil emekliliği' için bekleme süresi Temmuz 2013'te doluyordu. Vekiller ortalama 2 bin TL'lik emekli maaşı yerine önümüzdeki beş ay boyunca 6 bin TL'nin üzerinde 'vekil emeklisi' maaşı alacak. Meclis yönetiminden edinilen bilgiye göre, bu düzenlemeden yaklaşık 30 milletvekili yararlanacak. Ancak aynı yöneticiler bu vekillerin isimlerini 'özlük hakkı' çerçevesinde veremeyeceklerini ifade etti.
 PRİMLER CEPTEN
 YIpranma hakkından yararlanmak isteyenlerin kanun yayınlanmasından sonraki üç ay içinde SSK'ya başvurması gerekiyor. Prim farkı işverenden değil, gazeteci ve vekillerin cebinden çıkacak. Yıpranmadan yararlanmak isteyen gazeteci ve miletvekilleri geriye dönük olarak ek prim ödeyecek. Geçtiğimiz dört yılda sigorta primleri tabandan yatanlar 600 TL, tavandan yatanlar ise 3 bin 500 TL ödeyecek. Bunun için SGK işverenlerden prim belgesini isteyecek. Vermeyen işverene ceza kesilecek, ek bordroyu işveren verecek ama primi sigortalı yatıracak. Ek primin 6 ay içinde ödenmesi gerekiyor.  