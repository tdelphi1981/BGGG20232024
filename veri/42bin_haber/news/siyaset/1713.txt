Kanatlı Denizatı Broşu, Türkiye'ye getirildi
Kültür ve Turizm Bakanı Ömer Çelik, Almanya'dan iadesi sağlanan Kanatlı Denizatı Broşu'nu Türkiye'ye getirdi.
Almanya'daki temaslarını tamamlayan Bakan Çelik, THY'nin tarifeli uçağıyla yurda döndü. Çelik'i, Atatürk Havalimanı'nda, İstanbul Vali Yardımcısı Günay Özdemir ile İstanbul Kültür ve Turizm Müdürü Ahmet Emre Bilgili karşıladı. Bakan Çelik, Karun Hazineleri'nin en önemli parçalarından biri olan ve Alman makamları tarafından Türk yetkililere teslim edilen Kanatlı Denizatı Broşu'nu da beraberinde getirdi. Havalimanında gazetecilere açıklama yapan Bakan Çelik, broşun çok önemli bir kültürel miras olduğunu belirterek, 'Anavatanı Anadolu. Biraz Anadolu'dan uzak kaldı, gurbetteydi, şimdi beraberimizde getirdik. Denizatı Broşu'na 'memleketine hoş geldin, Anadolu'ya hoş geldin' diyoruz. Birazdan arkadaşlarıma teslim edeceğim ve müzede sergilenmeye başlanacak. Hepiniz de göreceksiniz' diye konuştu. Gazetecilerin broşu görmek istemeleri üzerine Bakan Çelik, mühürlü çantadan şu anda çıkarmalarının mümkün olmadığını söyledi. -Kanatlı Denizatı Broşu- Karun Hazineleri'nin en önemli parçası olan ve 2005 yılında Uşak Arkeoloji Müzesi'nden çalınan Kanatlı Denizatı Broşu, Almanya'da bulunmuş ve iadesi istenmişti. Alman makamları geçen günlerde, som altından ve üstü mücevherlerle kaplı broşu, Kültür ve Turizm Bakanlığı Kültür Varlıkları ve Müzeler Genel Müdürü Osman Murat Süslü'ye teslim etmişti.