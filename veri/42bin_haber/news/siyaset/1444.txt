CHP'li Hurşit Güneş'den Başbakan Erdoğan'a çirkin sözler
CHP Kocaeli Milletvekili Hurşit Güneş'in, Başbakan Recep Tayyip Erdoğan ile ilgili sözleri, TBMM Genel Kurulu'nda tartışmaya yol açtı.
TBMM Genel Kurulu, Başkanvekili Sadık Yakut başkanlığında toplandı. Yakut, gündeme geçmeden önce 3 milletvekiline söz verdi.

CHP Kocaeli Milletvekili Hurşit Güneş, 'Milletvekillerinin Görev ve Sorumlulukları' konulu gündemdışı konuşmasında, tüm milletvekillerine, içinde 30 Ocak'ta BBC'de yayınlanan ve Hatay'da bir imalathanede çekilmiş görüntülerin bulunduğu CD dağıttığını belirterek, programda, Türkiye'de imal edilen bombaların Suriye'ye gönderildiğinin yer aldığını söyledi.

Güneş, milletvekili sorumluluğu ve CHP Genel Başkanı Kemal Kılıçdaroğlu'nun talimatıyla, patlamanın yaşandığı Cilvegözü sınır kapısını denetlemek için olay yerine gittiğini, Başsavcılığın kamera görüntüleriyle ilgili gizlilik kararı olduğunu söylediğini, ancak bakanların, TOBB başkanı Rifat Hisarcıklıoğlu ve AK Parti Hatay Milletvekili Hacı Bayram Türkoğlu'nun bu görüntüleri gördüğünü ileri sürdü. Güneş, 'İçişleri Bakanı, oradaki olan olayların kendi iddia ettiği gibi görünmesi için görüntülerin bir kısmının Anadolu Ajansı'na servis edildiğini söyledi'' diye konuştu.

Milletvekillerinin yürütmenin denetleyicisi olduğunu belirten Güneş, bunu yapmak istediklerinde ayrımcılıkla karşı karşıya kaldıklarını savundu. Güneş, 'Sayın Başbakan, 'sen zabıta mısın, izansız, insafsız, onursuz' diyor bizim için. Bu edepsizlik. Bir Başbakan'a hiç yakışmıyor. Bu, Başbakan'ın bu Parlamento'nun üyelerinin görev ve sorumluluklarını hazmetmediğini, muhalefet milletvekillerine hak tanımadığını gösteriyor. Sayın Çiçek, sakın bunun üzerine beni arayıp özür dilemesin, gereğini yapsın. Sayın Başbakan benim milletvekili görevimi yapmamı engellemeye çalışıyor, Sayın Çiçek de buna kayıtsız kalıyor' dedi.

AK Parti'li bazı milletvekillerinin 'Başbakan ile ilgili sözlerini geri al' diye laf atması üzerine Güneş, 'Sayın Başbakan geri alırsa, ben de alırım. Parlamento'nun görevini yapmasını kimse engelleyemez' karşılığını verdi.

-'Kimseye hakaret etme hakkınız yok'-

AK Parti Grup Başkanvekili Ahmet Aydın, sataşma gerekçesiyle söz alarak, Güneş'in 'sorumsuz bir konuşma yaptığını' belirtti. Aydın, Meclis kürsüsünde herkesin edebiyle konuşması gerektiğini söyledi. Aydın, 'Hele ki bir ülkenin Başbakanı, yüzde 50 seçmenin oy verdiği bir başbakan ile ilgili ağzınıza o ifadeyi aldığınız zaman ağzınızın temiz olması, doğru konuşmanız lazım. Hiçkimseye hakaret etme hakkınız yok. Başbakan ile ilgili onurla alakalı, edep sınırlarını aşan ifadelerde bulunmaya asla hakkı yoktur. Herkesin edebine uygun dil kullandığını biliyoruz. Eğer edepsiz ifade kullanıyorsa, o arkadaşın edebinde bir problem vardır' diye konuştu.

Güneş, sataşma gerekçesiyle söz alarak, herhangi bir yurttaşı onursuz, insafsız, izansız olmakla suçlamanın edepli bir davranış olmadığını belirterek, 'Bunun edepli davranış olduğunu iddia ediyorsanız, Başbakanlık'tan ayrılın' dedi.

-'Dünya Anadili Günü'-

BDP Bitlis Milletvekili Hüsamettin Zenderlioğlu, 'Dünya Anadili Günü' konusundaki gündemdışı konuşmasına başlarken, 'Kendi anadilimle sizi selamlamak istiyorum' diyerek kısa bir süre Kürtçe konuştu. Anadili yasaklamanın mümkün olmadığını belirten Zenderlioğlu, geçmişte dünyada 6 bin dil konuşulurken bugün bu sayının 2 bin 750'ye düştüğünü, bunların çoğunun 200 ülkede konuşulduğunu anlattı.

Demokrasilerde iki dilliliğin geliştiğini ifade eden Zenderlioğlu, 'Irkçı, tekçi, kirli politikalardan dolayı bugün diller yok oluyor. Bir halkın dili yasaklanmışsa kimliği de yasaklanmıştır' dedi.

Öte yandan, Kosova-Türkiye Parlamentolararası Dostluk Grubu üyeleri TBMM Genel Kurulu'nun çalışmalarını bir süre izledi.