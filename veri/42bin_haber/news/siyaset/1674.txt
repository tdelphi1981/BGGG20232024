Bekir Bozdağ'dan CHP'ye eleştiri
BAŞBAKAN Yardımcısı Bekir Bozdağ, "CHP samimi davranmıyor. Çözüm süreci Türkiye için hayırlı bir sonuç doğurduğunda bundan CHP'de kazançlı çıkacaktır. MHP'de kazançlı çıkacaktır. AK Parti'de ve BDP'de. Bütün Türkiye bundan kazanacaktır" diye konuştu.
Bozdağ, Yurtdışı Türkler ve Akraba Toplulukları Başkanlığı'nda düzenlenen Yurtdışı Genç Liderler Projesi'nin açılış töreni öncesi açıklamalarda bulundu. Terör örgütünün elindeki kamu görevlilerinin serbest bırakılacağına dair açıklamalar üzerine Bozdağ, "Terör örgütünün elinde şu anda kamu görevlileri var. Dileriz ki onların ailelerine kavuşmaları temin edilir. Bundan aileleri mutlu olacaktır" dedi. 

"CHP SAMİMİ DAVRANMIYOR"

CHP Genel Başkanı Kılıçdaroğlu'nun çözüm süreci Türkiye kamuoyunun gündemine geldiği zaman sürece kredi açtığını hatırlatan Bekir Bozdağ, şunları söyledi: "Daha sonra bu kredinin ne anlama geldiği tartışılırken bunun destek anlamına geldiğini ifade etmişti. Ama biz o zaman bu kredinin samimi bir destek olmadığını söyledik. Neden ? Kılıçdaroğlu belirli bir süre eleştirmeme karar aldı. Öyle anlaşılıyor. Bugün ortaya çıkan açıklamalara baktığınızda bu destekli belli bir süre eleştirmeme gibi bir yaklaşımı gösteriyor. CHP samimi davranmıyor. Çözüm süreci Türkiye için hayırlı bir sonuç doğurduğunda bundan CHP'de kazançlı çıkacaktır. MHP'de kazançlı çıkacaktır. AK Parti'de ve BDP'de. Bütün Türkiye bundan kazanacaktır. Böylesi bir ortamda CHP Genel Başkanı'na düşen şey 'Bu sürecin arkasında olduğunu ifade edip sürece destek vermektir. Ama maalesef görüldüğü gibi süreç içerisinde ortaya çıkacak bazı tartışmalı konular olduğunda hemen hükümeti eleştirmeye, bu süreci olumsuz etkileyecek yaklaşımlar ortaya koymaya ve buradan siyasal bir rant devşirmeye dönük yaklaşımları ortaya koyuyorlar. Kredi açma iradesinin gayri samimi bir irade olduğunu da gösteriyor. Geçmişte bu tür süreçlerle alakalı Meclis'te bilgilendirmelerde yapıldı. Milli Birlik ve Kardeşlik Projesi başladıktan sonra Meclis'te bilgilendirmeler yapıldı. Kapalı oturum öncesi kapalı oturum yapılmasına ilişkin görüşmeler olduğu için grup önerileri olduğu için onun üzerinde tartışmalar oldu. TBMM'de bu konuda defalarca görüşmeler yapıldı. Ama maalesef hükümeti eleştirmekten başka bir sonuç ortaya koymadı. Her eleştiriyi hükümete eleştiri yöneltmek için bir fırsat olarak görüyorlar. Bizim önerilerimizi ortaya koymak ve bu konuda parti politikalarının ne olduğu ortaya koymak ve hükümetin ortaya koyduğu iradeye dair değerlendirmelerini yapmak yerine sadece eleştiri yapmak gibi bir yaklaşımın içerisindeler." 

"HER ŞEYİ MİLLET İLE BERABER YAPIYORUZ" 

Başbakan Erdoğan ile CHP Genel Başkanı Kılıçdaroğlu'nun yaptığı görüşmeyi de hatırlatan Bozdağ, "Kılıçdaroğlu Başbakan Erdoğan'ı ziyaret etmişti. Kendisi çözüme dair görüşmeler başlatmıştı. Hükümet 'gelin beraber yapalım' diye çağrıda bulunmuştu. O zaman da '3 CHP'den 3 Ak Parti'den hemen komisyon oluşturalım ve çalışalım' dendiğinde de CHP ortalıkta görünmemişti. Hala ortada yok. Buradan bütün partilere şu çağrıda bulunuyorum ; 'Çözüm iradesine ve çözüm sürecine hep beraber sahip çıkalım. Türkiye terörün bittiği, kanın durduğu, gözyaşının dindiği bir ortama kavuştuğunda daha güçlü olacaktır. Bundan da herkes kazançlı çıkacaktır. Bu süreç içerisinde millet rağmen bir şey olması söz konusu değil. Ak Parti her şeyi milletin önünde yapan bir parti. Biz iktidar olarak her şeyimizi millet ile beraber yapıyoruz. Başbakan Erdoğan, Balıkesir seyahati sırasındaki konuşmalarında ifade ettiler. Millet ile beraber biz bu yolda yürüyeceğiz. Bu kadar net" diye konuştu. 

GENEL AF 

Genel af konusu ile ilgili olarak ise Bekir Bozdağ, "Sürekli bir biçimde bu sürecin arkasındaki halk desteğini azaltmak, bu sürecin doğurduğu pozitif iklimi ortadan kaldırmak için çabalar var. Bazı konular, halkın rahatsız olacağı konular sanki sürecin içerisinde varmış gibi gündeme getirilerek onun üzerinden tartışma yapılarak, tartışma yaptırılarak sürecin doğurduğu pozitif iklimi ortadan kaldırmaya, halkımızın sürece verdiği desteği azaltmaya dönük adımlar olarak görüyorum bu tartışmaları" dedi.

"HAKSIZ UYGULAMAYA MARUZ KALANLARA HER TÜR DESTEĞİ VERİYORUZ"

Avrupa'da yaşayan bazı vatandaşların ellerinden alınan çocuklarıyla ilgili ise şunları söyledi: "Türk ailelerin bakıcı aile olma konusunda bilinçlendirilmesine yönelik ciddi çalışmalar yapıyoruz. Bunun faydası olacağına ben yürekten inanıyorum. Ancak bazı ülkeler gerçek dışı nedenlerle ailelerden çocukları, sübjektif bir takım yaklaşımlarla ailelerden çocukları aldığına dair de çok ciddi duyumlar ve duyumlardan öte değişik yerlere ilişkin bilgiler de var. Biz bunların üzerine de kurum olarak gidiyoruz takip ediyoruz. Böylesi bir haksız uygulamaya maruz kalan vatandaşlarımıza her tür desteği veriyoruz, vermeye de devam edeceğiz. Ben buradan Türk ailelere bakıcı aile olmaları konusunda çağrımı bir kez daha yeniliyorum ve ilgili ülkelere de ailelerden çocukları gerçek dışı nedenlerle almamalarını, eğer almayı doğuracak bir neden ortaya çıktığı zaman da öncelikle ailenin rızasını alarak bakıcı bir aileye vermelerini, o mümkün olmuyorsa da ailenin kültürüne uygun, onların onayladığı bir kültür ortamında çocukların yetiştirilmesi konusunda bizim de girişimlerimiz çalışmalarımız oluyor. Bu tür çalışmaları devam ettireceğiz."