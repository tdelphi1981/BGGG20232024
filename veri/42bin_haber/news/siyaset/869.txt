'Güler'i kimseye yem etmeyiz'
 
 Güler’in, Meclis’teki AKP ve BDP koalisyonuna yönelik, "Etnik kaba milliyetçiliğinizi solculuk diye yutturmaya kalkmayın. Bizim millet anlayışımız ırka dayanmayan, Türk milleti anlayışıdır. Kürt milliyeti diyerek sadece etnik bir bağa dayanan sizin anlayışınızı aynı görmemiz mümkün değildir" dediğini anlatan Batum, "Birgül Ayman Güler’in bu bağlamdaki sözlerinin sonuna kadar arkasındayız. Arkadaşımızı kimseye yem etmeyiz" dedi.
 
 CHP Eskişehir Milletvekili Süheyl Batum, partisinin Zonguldak İl Başkanlığı ziyaretinde gazetecilere açıklama yaptı. Şubat 2011’de CHP Genel Başkan Yardımcılığı dönemindeki Zonguldak ziyaretinde söylediği, "Koca bir askeri yıktılar, meğer kâğıttan kaplanmış, biz onu asker zannedermişiz" sözünü kastederek, "Ben buraya geldiğimde bir söz söylemiştim. 20 dakikalık konuşmayı iki kelimeye sıkıştırarak bizim üzerimizden politika üretmeye çalışmışlardı" diyen Batum, 2 gündür CHP İzmir Milletvekili Birgül Ayman Güler üzerinden de aynı oyunun oynandığını savundu. ’Ana dilde savunma’ yasası tartışılırken 2 gün boyunca Meclis’te AKP ve BDP arasında inanılmaz bir koalisyon gördüklerini belirten Batum, şöyle dedi:
 
 UTANÇ VERİCİ KOALİSYON
 
 "Bana göre utanç verici bir koalisyon bu. Ve bu koalisyonun bütün mensupları 2 gündür kaba, etnik bir milliyetçilik yapıyor. Bu yasaya karşı çıktığımızda, bunun sosyal demokrasiyle, solculukla bağdaşmayacağını söylüyorlar. Bizim çok değerli profesörümüz, değerli arkadaşımız Birgül Ayman Güler de ’Kral çıplak’ dedi. Dedi ki; ’Bize sakın bu kaba, etnik milliyetçiliği, etnik Kürt milliyetçiliğini ilericilik, solculuk diye yutturmaya kalkışmayın. Etnik kaba milliyetçiliğinizi solculuk diye yutturmaya kalkmayın. 
 
 Bizim millet anlayışımız ırka dayanmayan, Türk, Kürt, Laz, Çerkez, Alevi, Sünni, ırka, etnik kökene, cinsiyete, mezhebe, dine, dile dayanmayan, hepsini içeren Türk milleti anlayışıdır. Bizim Türk milleti anlayışımız hepsini içerir. Sırf Kürt milliyeti diyerek sadece etnik bir bağa dayanan sizin anlayışınızı aynı görmemiz mümkün değildir’ dedi. Ama bazı ahlaksızlar bunu, ’Eşitlik olmadı, eşitliği bozdu, Türk ile Kürt eşit değildir’ diye anlatmak için yoğun bir çaba içine girdi."
 CHP’nin bu oyunlara gelmeyeceğini, insanları ırkına, etnik kökenine, cinsiyetine, mezhebine, dinine göre ayıran bir tek kişinin CHP’de yerinin olmayacağını ifade eden Batum, şöyle devam etti:
 
 "Birgül Ayman Güler de böyle düşünen bir insan değildir. Ben şahsım adına ve zannediyorum ki CHP’nin büyük çoğunluğu da Birgül Ayman Güler’in bu bağlamdaki sözlerinin sonuna kadar arkasındayız. Arkadaşımızı kimseye yem etmeyiz. Süheyl Batum’u burada söylediği bir şeyden dolayı zamanında parçalamaya çalışmışlardı. Hiç  kimse burada bir arkadaşımızı parçalayamaz. Hele bunlar gibi sırtlanlara parçalatmayız."
 
 Adıyaman Milletvekili Salih Fırat’ın istifa ettiğini hatırlatan bir gazetecinin, "Güler’in sözleri yanlış mı anlaşıldı?" diye sorması üzerine Batum, "İstifa eden arkadaşımız büyük  ihtimalle yanlış anlamıştır. Biz arkadaşımıza onu yanlış algıladığını anlatırız. CHP’de bırakın Birgül Ayman Güler’i, bir tanemizin bile ırkçı, etnik kökene dayalı bir anlayış içinde olmayacağını Salih arkadaşımızın da bilmesi gerekir. Ama alındıysa bunu anlatmak, Salih arkadaşımızı tekrar içimize almak bizim de boynumuzun borcudur. Salih arkadaşımız bireysel olarak zannediyorum alındı ve istifa etti. Ama göreceksininz kendisine anlatacağız" diye konuştu.
 
 Ersin ERCAN- Gürkay GÜNDOĞAN/ZONGULDAK, (DHA) 
  