CHP'nin Erdoğan hakkında verdiği önerge görüşülecek
Meclis, CHP'nin Başbakan Recep Tayyip Erdoğan hakkında verdiği soruşturma önergesi ile 2013 yılı bütçesi için mesai yapacak.
 TBMM Genel Kurulu'nda, 30 Ekim Salı günü, CHP'nin, Başbakan Erdoğan 
  hakkında verdiği soruşturma önergesi görüşülecek.
          CHP Aydın Milletvekili Bülent Tezcan ve arkadaşları, ''yargıya emir ve 
  talimat vererek suç işlediği'' iddiasıyla Erdoğan hakkında, Meclis soruşturması 
  açılmasını talep etmişti.
          Genel Kurul'da, daha sonra gündemde yer alan tasarılar görüşülecek.
          TBMM Plan ve Bütçe Komisyonu, 2013 Yılı Merkezi Yönetim Bütçe Kanunu 
  Tasarısı ile 2011 Yılı Merkezi Yönetim Kesin Hesap Kanunu Tasarısını 30 Ekim Salı 
  günü görüşmeye başlayacak. Maliye Bakanı Mehmet Şimşek, tasarıyı komisyona 
  sunacak.
          Komisyon; 31 Ekim Çarşamba günü, Cumhurbaşkanlığı, TBMM, Başbakanlık, 
  MİT, MGK Genel Sekreterliği, Kamu Düzeni ve Güvenliği Müsteşarlığı, Sayıştay, 
  Başbakanlık Yüksek Denetleme Kurulu Başkanlığı, Afet ve Acil Durum Yönetimi 
  Başkanlığı bütçelerini ele alacak.
          Aile ve Sosyal Politikalar Bakanlığı, Sosyal Hizmetler ve Çocuk Esirgeme 
  Kurumu Genel Müdürlüğü, Özürlüler İdaresi Başkanlığı, Aile ve Sosyal Araştırmalar 
  Genel Müdürlüğü, Kadının Statüsü Genel Müdürlüğü, Sosyal Yardımlaşma ve Dayanışma 
  Genel Müdürlüğü, Diyanet İşleri Başkanlığı, Türk İşbirliği ve Koordinasyon Ajansı 
  Başkanlığı, Yurtdışı Türkler ve Akraba Topluluklar Başkanlığı'nın bütçeleri ise 1 
  Kasım Perşembe günü görüşülecek.
          Sağlık çalışanlarına yönelik artan şiddet olaylarıyla ilgili komisyon, 31 
  Ekim günü Türk-Sağlık Sen'in, 1 Kasım günü ise SES'in sunumlarını dinleyecek.
          Bor Tuzları, Trona ve Asfaltit Madenleri ile Nükleer Enerji 
  Hammaddelerinin İşletilmesini, Linyit ve Demir Sahalarının Bazılarının İadesini 
  Düzenleyen Kanunda Değişiklik Yapılmasına Dair Kanun Tasarısı, 31 Ekim günü, 
  Sanayi, Ticaret, Enerji, Tabii Kaynaklar, Bilgi ve Teknoloji Komisyonu'nda 
  görüşülecek.
          Adalet Komisyonu, uzun yargılama süreleri nedeniyle AİHM'e yapılan 
  başvuruların önüne geçmek amacıyla hazırlanan kanun tasarısını, 31 Ekim günü ele 
  alacak.
          Dışişleri Komisyonu, 31 Ekim günü, bazı uluslararası anlaşmalara ilişkin 
  tasarıları görüşecek.
          Darbeleri Araştırma Komisyonu, çalışmalarına bu hafta da devam edecek. 28 
  Şubat sürecine ilişkin alt komisyon, 30 Ekim tarihinden itibaren, eski CHP Genel 
  Başkanı Deniz Baykal ile Oktay Ekşi, Ümmet Kandoğan, Bahattin Şeker, Turhan 
  Tayan, Hasan Celal Güzel, İsmail Kahraman, Mehmet Elkatmış, Cumhur Ersümer, Rüştü 
  Kazım Yücelen, Salih Kapusuz, Şevket Kazan, Şeref Malkoç, Akın Birdal ve Şükrü 
  Karatepe'yi dinleyecek.
          12 Eylül darbesine ilişkin alt komisyon Mehmet Keçeciler ve Ramazan 
  Ongun'u; 27 Mayıs 1960 darbesine ilişkin alt komisyon da Ertuğrul Kürkcü ve 
  Ferruh Bozbeyli'yi konuk edecek.
 AA