'Türkiye başkanlık sistemine geçmeli'
Başbakan Yardımcısı Bekir Bozdağ, Türkiye'nin başkanlık sistemine geçmesi gerektiğini söyledi.
Ahi Evran Üniversitesi'nin akademik yılı açılışına katılmak üzere geldiği Kırşehir'de Vali Özdemir Çakacak'ı ziyaret eden Başbakan Yardımcısı Bekir Bozdağ, Kırşehir'in Ahi Evran-ı Veli, Hacı Bektaş-ı Veli, Caca Bey, Aşık Paşa, Neşet Ertaş gibi büyük ulular yetiştirdiğini ve Kırşehir'in yüz akı olan Ahi Evran Üniversitesi'nin akademik yılı açılışına katılmaktan duyduğu mutluluğu dile getirdi. Bozdağ, basın mensuplarının başkanlık sistemiyle ilgili sorusunu yanıtladı. Başkanlık sisteminin Türkiye'nin yeniden siyasi istikrarsızlıkların önüne geçeceğini iddia eden Bozdağ şunları söyledi:

"Ben başkanlık sistemlini Türkiye'nin yeniden siyasi istikrarsızlığa girmemesi için, kaosun yaşanmaması için gerekli olduğuna inanıyorum. Hatırlarsak 1990'lı yıllarda bir yılda 4 hükümet değişti, 28 Şubat süreci yaşandı. Ekonomik krizler, siyasi istikrasızlıklar Türkiye'ye çok şeyler kaybettirdi. Ama 1980'den sonra Turgut Özal'la siyasi istikrarı görmüş, büyük değişim ve gelişim yaşanmıştı. Daha sonraki yıllar siyasi istikrasızlıkla birlikte Türkiye'ye çok şeyler kaybettirdi. Tayyip Erdoğan'la birlikte 2000'li yıllarda Türkiye yeniden siyasi istikrara kavuştu ve bununla birlikte Türkiye büyüyen, ülkeler arasında ilk sıralarda yer aldı. Biz istiyoruz ki ülkemizde bir daha siyasi istikrarsızlıklar olmasın, ekonomik krizler, darbeler, muhtıralar olmasın. Seçimlerde halkımız bir partiye oy veriyor. Ama bu parti içinden bir kişi başbakan oluyor. Bazen halkın oy verdiği insan başbakan da olamıyor. Bu nedenle halkımız ülkeyi kimin yönetmesini istiyorsa o ülkeyi yönetmeli. Türkiye başkanlık sistemine geçmeli. Başkanlık sisteminde halk kimi istiyorsa onu seçmeli. Yüzde 51 oy olan ülkeyi yönetmeli. Bu sistem çete, mafya, darbeci vs olmasın. Bugün ülkemizde bir istikrar var, Ak Parti ilelebet iktidar olacak diye bir şey de yok. İstikrar bozulmamalı, başkanlık sistemi olmalı. Kim yüzde 51 oyu alırsa o kişi ülkeyi yönetmelidir. Başkanlık sisteminde ırkçılık yapanlar, başkan olamaz. Çünkü yüzde 51 oyu alamaz. İdeolojik bir parti olan CHP ve ırkçı partiler bu sistemi istemiyor. İktidarın bir ucundan tutunmak için 28 Şubat gibi darbelerle, puslu havaları bekliyorlar. Türkiye başkanlık sistemini tartışacak ve buna bir gün geçecektir."

12 Eylül darbesini yapanlar yargılanmasıyla ilgili bir soruyu da yanıtlayan Bekir Bozdağ, "Yargılanmalar kimsenin gönlünü rahatlatmak için yapılmıyor. Darbe yapmak suçtur. Darbeyi yapanların yargılanmasında bir engel vardı. Bu engel de yapılan yasa değişikliği ortadan kalktı. Şimdi darbeyi yapanlar yargılanıyorlar. Bir suç varsa, yapanlar bunun cezasını ödeyecekler" diye konuştu.

25 Eylül'de vefat eden Neşet Ertaş'ı bütün gönül adamlarının ve sanatçıların örnek olmasını da dileyen Bozdağ, "Neşet Ertaş, sanatıyla, kişiliğiyle Türkiye'de herkese örnek olmuştur. Neşet Ertaş konuştuğu gibi söyleyen, halkın içinden gelen bir kişiydi. Toplumun sesiydi. Onu sevenler, onunla gurur duyuyor, şeref duyuyor. Bütün gönül adamları ve sanatçılar da ondan örnek almalılar" dedi.

Bozdağ daha sonra Kırşehir Belediyesi'ne geçerek Belediye Başkanı Yaşar Bahçeci'yi ziyaret etti ve çalışmaları hakkında bilgi aldı. Ardından Ak Parti il merkezini ziyaret eden Bozdağ öğleden sonra da Ahi Evran Üniversitesi'nin akademik yılı açılış törenine katılacak.