Genç Astsubaylar TSK Vakfı aidatından rahatsız
Ergenekon sanıklarına, avukatlık yardımı yapma kararı aldığı için gündeme gelen TSK Dayanışma Vakfı, şimdi de aidatlara zam yapınca astsubayların tepkisini çekti.

Sanal alemde çağrı yapan astsubaylar daha çok subayların yararlandığını öne sürerek, TSK Dayanışma Vakfına bu yıl katkıda bulunulmaması için çağrı yaptı. Astsubaylar, internet sitelerinde yayınladıkları mesajlarda, tüm astsubayları TSK Dayanışma Vakfına katkı  paylarını ödememe çağrısı yaptı. Vakfın, iki yıl önce Ergenekon sanıkları için hukuki yardım kararı alması, ordu içindeki bazı rahatsızlıklara yol açmıştı. Vakıf yönetimi ise, iki yıl önce bir mektup yayınlayarak, rahatsız olan TSK mensuplarını, sert bir dille eleştirmişti. TSK Dayanışma Vakfının o dönemdeki genel müdürü Emekli Tümgeneral Hikmet Çelik tarafından hazırlanan ve vakfın resmi internet sitesinde yayınlanan mektupta, bazı TSK mensuplarının aidatları ödemekte gönülsüz davrandığına dikkat çekilerek, bu durumun kendilerine kedere boğduğu vurgulanmıştı. Vakıf yönetimi, söz konusu mektubun kamuoyunda tartışma konusu olmasının ardından, 2012 yılında yayınladığı mektupta, daha yumuşak bir üslup kullanmıştı. Vakıf yönetimi bu yıl ise yani 2013 yılı için katılımcılara yönelik bir mektup yayınlamadı. Onun yerine, iki yıldır 30 lira olarak tahsil edilen vakfa katılım ücreti 35 liraya çıkarıldı. TSK  mensuplarının, 2013 yılında, ölüm, gazilik ve avukatlık yardımlarından yararlanabilmesi için, söz konusu 35 liralık katkı payını ödemesi gerekiyor. Katkı payını ödemeyen kişiler ve yakınlar, vakfın yardımlarından yararlanamıyor.