MHP doğruyu nerede buluyorsa orada olur
Bahçeli, MHP'nin AKP'nin gizli ortağı olduğu eleştirilerini yanıtlarken, 'MHP 'önce ülkem ve milletim, sonra partim' ilkesinden hareket eder. Muhalefet demek her şeye itiraz eden demek değildir' dedi
 VOLKAN YANARDAĞ
 MHP Genel Başkanı Devlet Bahçeli, partisinin AKP yandaşı olarak gösterilmesini yakışıksız bulduğunu belirterek, MHP'nin milletin hayrına gördüğü konularda iktidara destek verdiğini kabul etti.
 BAHÇELİ, gazete ve televizyonların Ankara temsilcileriyle Geleneksel Kahvaltılı Sohbet Toplantısı yaptı ve sorularını yanıtladı: 
 
 MHP ŞEREFLİ BİR PARTİDİR: (MHP'nin AKP'nin gizli ortağı olduğu yönündeki eleştiriler) MHP Türk siyasi hayatında şerefli bir yeri olan partidir. 'Önce ülkem ve milletim, sonra partim' ilkesinden hareket eder. Muhalefet demek her şeye itiraz eden demek değildir. Bazı konuları AKP yandaşı olarak göstermek, bazı konularda da 'ana muhalefetle beraber oluyor', ilerde koalisyon olacaklar gibi kamuoyunda medya gücüyle başka zemine çekme gayretleri yakışıksızdır. MHP, doğruyu nerede buluyorsa orada olur. Doğru ok gibidir, hedefe varır. Yanlış yay gibidir her zaman elde kalır. 
 
 DİZİNİN REYTİNGİNİ ARTIRDI: (Muhteşem Yüzyıl dizisi) Sayın Başbakan seyretmeyeni de seyreder hale getireren bir çaba içinde oluyor. Başbakan bu konuyu gündeme getirmeden önce bu dizinin reytingi neydi, şimdi ne oldu diye arkadaşlara talimat verdim.
 
 ULUDERE'NİN YILDÖNÜMÜ: (Uludere olayının 28 Aralık'ta yıldönümü var hatırlatmasına karşılık) Onu bir yıldönümü olarak algılamak mümkün değildir. Bunlar terörist mi, kaçakçı mı, yoksa masum insanlar mı? Önce buna karar vermek lazımdır.
 
 DAVETE ALET OLMASIN: (Maliki'nin Kılıçdaroğlu'na daveti hatırlatılarak, 'Size de davet gelirse tavrınız ne olur?' sorusuna) MHP'ye böyle bir davetin gelme ihtimali hiç yok. Ama yurtiçi iktidar muhalefet ilişkilerini bir başka ülke tarafından istismarına vesile olabilecek bir davete de alet olmamak lazım.
 
 DELİLLER NE KADAR GERÇEKÇİ?: (Ergenekon davası) İsimini her zaman yadırgadığımız bir dava süreci son aşamaya yaklaştı. Mahkemedeki delillerin ne kadar gerçekçi olduğu kamuoyunun cevap olarak beklediği konulardır. Temennimiz en adil ve tatmin edici bir kararın verilmesi.