CHP, Kabe revakları için devrede
CHP, Kabe çevresindeki genişletme çalışmaları çerçevesinde sökülen Osmanlı revakları için Suudi Arabistan'da incelemelerde bulunmak üzere bir heyet oluşturdu. CHP İstanbul Milletvekilleri İhsan Özkes ve Faik Tunay'dan oluşan heyetin, Mekke ve Medine'de temaslarda bulunma talebine, Suudi Arabistan Büyükelçiliği 40 gündür yanıt vermedi.
Özkes, AA muhabirine yaptığı açıklamada, CHP Genel Başkanı Kemal Kılıçdaroğlu'nun talimatı üzerine, CHP Genel Başkan Yardımcısı Faruk Loğoğlu ile birlikte, Hz. Peygamber'in kabrinin de içinde bulunduğu Mescid-i Nebevi ve Kabe'deki revaklarla ilgili çıkan haberlere yönelik Suudi Arabistan Büyükelçiliği'nde Kasım 2012'de yetkililerle görüştüklerini söyledi. Özkes, yetkililerin, bu görüşmede revaklar ve Hz. Peygamber'in kabrine zarar verilmesinin söz konusu olmadığını söylediklerini belirtti.

Yıkılan revaklara yönelik Aralık 2012 ve Ocak 2013 tarihlerinde kendisine fotoğraflar ulaştığını anlatan Özkes, bu fotoğraflarda, matkaplarla revakların delinip, söküldüğü, kırıldığının görüldüğünü söyledi. 'Bunlar nasıl korunacak, numaralandırılacak?' diye soran Özkes, 'Bize gelen fotoğraflarda, numaralandırma verilecek bir çalışmanın olmadığı, rastgele yıkıldığına dair şeyler var' dedi.

CHP'den kendisi ve Tunay'dan oluşan bir heyetin oluşturulduğuna yönelik büyükelçiliğe 9 Ocak 2013 tarihinde bir yazı iletildiğini kaydeden Özkes, ertesi gün Tunay ile büyükelçiliğe gittiklerini, 'Suudi Arabistan'a yazı yazacağız, cevap gelsin, sizi oraya alırız' denildiğini anlattı. Özkes, ancak aradan geçen zamana rağmen kendilerine halen cevap verilmediğini, her gün büyükelçiliğe telefon ettiğini, 'Bekleyin' cevabı aldığını kaydetti.

Özkes, 'Bunlar, dokunmayacaklarını söylediler ama dokunuyorlar, bunu Türk şirketi marifetiyle yapıyorlar, AKP'den bu konuda net açıklama yok, CHP olarak oraya gitmemize, 40 gündür buyurun deme yok' diye konuştu.

-'Revaklar yıkılmamalıydı'-

Özkes, Mekke'de 3 gün incelemelerde bulunmayı, yapılan çalışmaları yerinde incelemeyi; daha sonra Medine'de Mescid-i Nebevi'deki projeyi görüp, Hz. Peygamber'in kabrine zarar olup olmadığını yetkililerle görüşmeyi planladıklarını anlattı.

Revakların, Kabe'ye hiçbir zararı olmadığını dile getiren Özkes, sözlerini şöyle sürdürdü:

'Mümkünse bu revaklar yıkılmamalıydı, korunması lazımdı, orada ibadeti engellemiyor, kaldırılınca alan da açılmıyor. Asıl hedefimiz ecdadımız Osmanlı'nın yaptığı tarihi mirasın korunmasıydı. Görüntüler gösteriyor ki artık o, gitti. Daha önceki yıllarda Ecyad Kalesi'ni yıktılar, şimdi bu yıkıldı. Tamamen Osmanlı'nın izleri yok edilmiş oluyor. Suudi Arabistan'da yüzyıllarca Kabe'ye, o topraklara hizmet eden ecdadımızın yaptığı tarihi eserler, göz göre göre gitmiş oluyor. Suudi Arabistan'dan, kardeş ülke olarak, saygın devlet olarak, müracaatımızı ve verilen sözlerin yerine getirilmesini bekliyoruz.'