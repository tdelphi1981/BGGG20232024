CHP'den Başbakan'a fişleme sorusu
Başbakanlığa bağlı kamu görevlilerinin elektronik postalarının denetlenip denetlenmediği soruldu.
 CHP Genel Başkan Yardımcısı Sezgin Tanrıkulu, Başbakan Recep Tayyip Erdoğan’a, “Başbakanlığa bağlı kamu görevlilerinin özel ve resmi elektronik postaları bilgi işlem servisiniz tarafından denetleniyor mu?” diye sordu.
 Tanrıkulu, Başbakan Recep Tayyip Erdoğan’ın yanıtlaması istemiyle TBMM Başkanlığına sunduğu soru önergesinde, “Anayasa değişikliği ile fişlemenin yasaklanmasına rağmen kamuoyunda devlet kurumlarının farklı yöntemlerle veritabanı  oluşturma gerekçesi ile fişleme yaptığına dair geniş bir kanı oluşmaktadır” diyerek şu sorulara yanıt aradı:
 “Kamu çalışanlarının özel ve resmi elektronik postaları dışında sosyal medya hesapları da denetleniyor mu? Bilgi işlem birimlerinde bu uygulama için özel izleme ekipleri ve sistemleri kuruldu mu?
 Kamu çalışanları sendikalı-sendikasız, menfi-müspet ve benzeri sınıflandırmalar ile fişlendiler mi?
 Başbakanlığa bağlı kamu çalışanlarına mobbing uygulandığına dair şikayetler var mı? Mobbing uygulaması şikayeti ile başvuranları sayısı nedir? Şikayetler sonucu açılan soruşturma sayısı nedir?”
 ANKA