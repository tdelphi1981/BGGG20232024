Demirtaş'tan 'İmralı süreci' uyarısı
BDP Genel Başkanı Selahattin Demirtaş, "Kim ne derse desin bu süreçte bu kritik süreçte, kışkırtmalara kulaklarınızı tıkamalısınız. Partinizin bu hareketinin ve önderliğinin yaptığı çağrılar onun yaptığı açıklamalar dışında hiçbir şeye itibar etmemelisiniz." dedi
Can Düğün Salonu'nda yapılan BDP Adıyaman İl Kongresi'ne Selahattin Demirtaş'ın yanı sıra BDP Mardin Milletvekili Erol Dora da katıldı. Kongrede barış sürecini değerlendiren Selahattin Demirtaş, 'Akan kanın durması hükümetle sayın Öcalan'ın varacağı mutabakata bağlıdır.' dedi.

Barış sürecini desteklemek zorunda olduklarını belirten Demirtaş, "Kanın durdurulması işidir. Biz bu işi siyasetle çözme siyasi mücadele noktasına taşımaya çalışıyoruz. Ne ortada bir anlaşma ne de bir mutabakat var. Ne AKP ile oturup anlaştığımız bir çözüm formülü ne de AKP'yle anayasa yapma karar verdiğimiz bir mutabakat var. Ne yapmaya çalışıyoruz. Dağda silahlar konuşmasın, şehirde siyaset konuşsun sorunlarımız ne ise nasıl çözeceksek hangi formül ile nasıl bir anayasayla çözeceksek onu parlamentoda konuşarak, masa başında tartışarak çözelim diyoruz bu noktaya taşımaya çalışıyoruz. Bunun için BDP olarak fedakarlık yapıyoruz. AKP'nin de buna niyeti varsa destekleyeceğiz diyoruz o karlı yolları temizlemeye, açmaya çalışıyoruz." diye konuştu.

Yeni bir döneme girildiğini belirten Demirtaş, "Barış isteyen kimdir biliyor musunuz? Evladı bu dağlarda nöbette olup eli yüreğinde asker analarıdır. Bu dağlar da gerilla olup eli yüreğinde olan gerilla analarıdır. Yoksul halk analarıdır. Yoksul emekçilerdir. Barışı isteyen bunlardır. Peki biz bu anaların yüreğinin sesine mi kulak vereceğiz, yoksa bu komplo teorileri ile ortalıkta cirit atıp, velveleye verip, her taradı telaşa verenlere mi kulak vereceğiz. Elbette sizi dinleyeceğiz, yüreğinizin sesini dinleyeceğiz. Biz anaların gösterdiği yoldan yürüyeceğiz. Başarır mıyız? Başaramaz mıyız bilemiyoruz. İnşallah barışı el birliği ile sağlayacağız. Ama bir söz vardır ya karıncaya sormuşlar nereye gidiyorsun diye hacca gidiyorum demiş, e sen bu yürüyüş ile yetişemezsin demişler, olsun demiş en azından o uğurda, o yolda ölürüm demiş. Hepinizin süreçten şeffaf bir şekilde bilgisi olacak sizler izleyeceksiniz halk bu sürece yön verecek. Gizli kapaklı, kapalı kapılar ardında süreçler yürümeyecek, siz ne olup bittiğini bileceksiniz. Ne olup ne olmayacağını da bileceksiniz. Ona göre siz kararınızı vereceksiniz." ifadelerini kullandı.