Milletvekili Salih Fırat istifa sürecini anlattı
CHP Milletvekili Birgül Ayman Güler'in tartışma yaratan konuşmasından sonra partiden istifa eden CHP Adıyaman Milletvekili Salih Fırat, Güler'in sözlerini değerlendirirken, "Bu sözlerin şiddetle alkışlanarak genel kabul görmesi bende bir kırılma noktası oluşturdu, bunun üzerine istifa ettim" dedi.
Fırat, hükümetin istemesi halinde Kürt sorununu çözebileceğini belirterek, "Kürt sorunu, demokrasi ve insan hakları temelinde çözülmediği müddetçe, PKK'yı savaşarak yok etseniz de, Kürtler'in demokrasi ve insan hakları temelli hak ve özgürlük talepleri PKK'dan sonra da devam edecektir" diye konuştu.

Adıyaman Milletvekili Salih Fırat, Avrupa'da Kürtçe yayımlanan Rudaw gazetesine istifası ve arkasında yatan nedenleri anlattı. 

Fırat, Kürt sorunu hususundaki hassasiyetini birçok parti toplantısında dile getirdiğini, parti sözcülüğü de yapmış CHP milletvekillerinin sözleri üzerine Genel Başkan Kemal Kılıçdaroğlu'nun uyarı mahiyetinde açıklamalarda bulunduğunu hatırlattı. Fırat, şöyle dedi: "Kılıçdaroğlu'ndan bundan veya şundan yana tavır koyması gibi beklentide bulunmadım hiçbir zaman. 'Sosyal demokratım' diyen bir partinin, demokrasi ve insan hakları boyutuyla evrensel ilkeler ne ise, ondan yana tavır koyması gerekir. Beklenen, sosyal demokrat olmanın gereği hangi ilkeler ise, o ilkelere sıkı sıkıya bağlı olmaktır. Siyasette tabii ki dengeler önemlidir, ama, Sayın Kılıçdaroğlu'nun bir tarafı kaybetmek gibi bir kaygısının olup, olmadığını bilemem."

İmralı süreci konusunda hükümete kredi vereceğini açıklayan CHP lideri Kemal Kılıçdaroğlu'nun bu sözlerini de değerlendiren Milletvekili Salih Fırat, şöyle konuştu: "Parti içerisindeki belli bir kesimin buna karşı duruş sergilemesi ve bu duruşa karşılık gerekli tavrın alınmamış olması nedeniyle, bu desteğin partinin kurumsal bir desteği olmadığı, Sayın Kılıçdaroğlu ve sorunun çözümü konusunda hassasiyet gösteren birkaç yöneticinin düşüncesiymiş gibi bir algının oluşmasına neden oldu."

Kürt sorununun çözümü konusunda katkı sunacak olan kim olursa olsun, görüşülmesi gerektiği düşüncesinde olduğunu bu nedenle Abdullah Öcalan ile görüşülüyor olmasını kesinlikle doğru bulduğunu söyleyen Bağımsız Milletvekili Salih Fırat, şöyle konuştu: "Bu görüşmelerden en azından çözümün usulüne ilişkin olarak kısa sürede bir sonuç elde edileceği kanaatindeyim. Yani çözümün şekli bakımından bir yol haritası ortaya çıkacaktır. Bu yol haritasının uygulamaya sokulması sonucu çözüme ulaşılacaktır. Hükümetin hala tam bir samimiyet algısı oluşturabildiği kanaatinde değilim. Bir yandan çözümden ve müzakereden bahsedilirken, bir yandan da demokratik siyaset kanalıyla seçilmiş bulunan yerel yönetimlerdeki temsilcilerin, sorunu dile getiren gazetecilerin, genel anlamda Kürtlerin siyasal temsilcilerinin aleyhine açılan davalarda bu kesimin savunmasını üstlenmiş avukatların gözaltına alınması ve büyük bir kısmının tutuklanması, halkta tasfiye algısının oluşmasına neden olmaktadır. Ayrıca, çözümden bahsederken operasyonları durdurmazsanız, nihayetinde ölümler olacak ve her ölüm de biraz daha kin ve nefret tohumları ekecektir. Hükümet isterse Kürt sorununu çözebilir. Çünkü, siyasal iktidarın aldığı yüzde 50'ye yakın bir oy vardır. Bu anlamda hükümetin eli güçlüdür. Ayrıca, toplumda da bir yumuşama iklimi başlamıştır. Daha önceleri, bu sorunun çözümü dile getirildiğinde, en sert tepkiyi, çocuğunu çatışmalarda kaybeden asker aileleri göstermekteydi. Ama bugün toplumun bu kesimi, 'akan kanın durması ve sorunun çözümü için gerekirse Abdullah Öcalan ile de görüşülmelidir' demektedir. Kürtler, geçmişten bugüne kadar uğradığı tüm haksızlıklara rağmen, hala barıştan, hala ortak vatanda özgürce birlikte yaşamdan bahsetmektedir."

CHP'den istifa eden Milletvekili Salih Fırat, Kürt sorununun demokrasi ve insan hakları sorunu olduğunu, ülkenin kurucu temel iki halkı olan Türkler ve Kürtlerin ülkenin inşasında birlikte mücadele eederek bedel ödediklerini hatırlatırken, " Türkiye'deki Kürtlerin bu yaklaşımı bir fırsat olarak görülmeli ve çözüm için daha somut şekilde bir an önce harekete geçilmelidir" diye konuştu. 

CHP'den istifa eden Fırat, kendisine AK Parti veya BDP'den resmi anlamda teklif gelmediğini ifade ederken, "İstifa ederken herhangi bir partiye geçme gibi bir düşüncem olmadı, bağımsız milletvekili olarak devam etme düşüncesindeyim" dedi.