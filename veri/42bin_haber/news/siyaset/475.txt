CHP: Gizli işleri onaylamak mümkün değil
 
 CHP Grup Başkanvekili Emine Ülker Tarhan, "Salt siyasi ikballerine yönelik, anayasaya koymayı düşündükleri zehirli maddeler, başkanlık sistemi için toplumu iknaya yönelik gizli gizli işler çeviriyorlarsa onaylamak mümkün değil. Gizli görüşmelerde yapılan pazarlıklarda, ne karşılığında ne verecekler?" dedi. 
 Tarhan, BDP Batman Milletvekili Ayla Akat ile Mardin Bağımsız Milletvekili Ahmet Türk’ün, İmralı’da hükümlü olan teröristbaşı Abdullah Öcalan ile görüşmesine ilişkin soruları yanıtladı. 
 Terörle mücadelede silahların susmasının herkesin arzusu olduğunu ifade eden Tarhan, toplum olarak da bunu özlediklerini söyledi. 
 Tarhan, ancak bunun, silahların susması için değil, kişisel hırslar ve siyasal ikbale yönelik bir çalışmaysa sonuna kadar eleştirmek gerektiğini ifade ederek, "Salt siyasi ikballerine yönelik, anayasaya koymayı düşündükleri zehirli maddeler için, başkanlık sistemi için toplumu iknaya yönelik gizli gizli işler çeviriyorlarsa onaylamak mümkün değil" dedi. 
 Görüşmelerin, şeffaf olmadığını, gizli saklı yapıldığını belirten Tarhan, "Gizli görüşmelerde yapılan pazarlıklarda, ne karşılığında ne verecekler? Terörist ile pazarlık yapılıyor. Teröristle yapılan pazarlıkta, gizli görüşmelerde ne verecekler, şerefli olduğunu iddia eden birileri, bize bunu açıklamalı. Anayasal çözümden kasıtları ne? Bunu Türk halkı bilmeyip kim bilecek, ABD mi bilecek, kimin haberi olacak?" diye sordu. 
 Tarhan, görüşmelere temkinli yaklaştığını dile getirerek, silahların susmasını mutlulukla karşılayacaklarını ancak bunun ne karşılığı ve hangi amaçlarla yapıldığını önemsediklerini vurguladı. 
 Süreçten umutlu olup olmadığına ilişkin soruyu Tarhan, "Yaptıkları yapacaklarının teminatıysa, temkinli yaklaşıyoruz. Bilgilendirilmeye ihtiyaç var" diye yanıtladı. 
 Meltem Yılmaz - AA