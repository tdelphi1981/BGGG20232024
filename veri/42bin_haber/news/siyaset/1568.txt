'Öcalan'ın bir aktör olduğunu kabul etmemiz gerekiyor'
Başbakan Yardımcısı Bülent Arınç, Abdullah Öcalan'ın açılım sürecinin önemli bir aktörü olduğunu belirtti. Arınç, "Biz gerçeklerle yola çıkıyoruz. Biz bu aktörden etkisini, Türkiye için örgüt üzerinde gösterebilir miyizin peşindeyiz. Siyaset yapıyoruz. Başarabilirsek Türkiye 40 yıllık bir sorundan kurtulmuş olacak." dedi.
Başbakan Yardımcısı Bülent Arınç, NTV'de katıldığı bir programda gündeme ilişkin açıklamalarda bulundu. Öcalan'ın sürecin önemli bir aktörü olduğuna da işaret eden Bülent Arınç, "Geçmişte yaptıkları, işledikleri suçları bir kenara koyalım. Bunları günde bin defa konuşmakla neticeye varamayız. Onlar, hüküm haline getirilmiş ve Türk milletinin hafızasında yer alan bir kayıp. Ama gündeme çözümü almışsak, Öcalan'ın bir aktör olduğunu kabul etmemiz gerekiyor. Biz gerçeklerle yola çıkıyoruz. Biz bu aktörden etkisini Türkiye için örgüt üzerinde gösterebiliriz, bunun peşindeyiz. Siyaset yapıyoruz. Başarabilirsek Türkiye 40 yıllık bir sorundan kurtulmuş olacak." diye konuştu. 

"ZOR BİR SÜREÇTEN GEÇİLİYOR"

Arınç, konuşmasında açılım süreci ile ilgili değerlendirmelerde de bulundu. Çözüm için silahların susmasının ve terör örgütünün bir başka ülkeye çıkması gerektiği ifade eden Arınç, işin başında ve zor bir süreçten geçildiğini de anlattı. Sürecin olumlu geçmesi için diğer partilerin üzerine düşeni yerine getirmesi gerektiğini anlatan Arınç, "BDP'li milletvekillerinin yaptığı ziyaretin ardından, kamuoyunda yankı bulan söylemlerden, ümit edilen beklentilerimizdi. Bu acı olayın son bulması konusunda toplumda büyük bir beklenti var." dedi.

Şu andaki eylemsizliğin de ilerleyen günlerde silahların susacağının işareti olduğunu ifade eden Arınç, "Kandil'e ve Avrupa kanadının ne söyleyeceğine bakmamız lazım. Bütün bu telkinlerin, nasıl karşılanacağını görmemiz lazım." diye konuştu.

MİT'in sürecin önemli aktörü olduğuna da değinen Arınç, sürecin aleyhinde, herhangi bir kurumdan şu ana kadar tepki almadıklarına da belirtti Arınç, "Başlatılan sürecin, olumlu devam etmesi ile herkesin sürece katkı vereceğini söyleyebilirim." görüşünü belirtti.

Rehineler ile ilgili de açıklama yapan Arınç, "Kardeşlerimizin ailelerine kavuşması noktasında çaba gösteriyoruz. Biz Muvaffak olamazsak, PKK getirip teslim edersen buna ancak seviniriz. Ancak bu sürecin içinde, PKK Abdullah Öcalan'ın sözünü dinlerse elindekilerin sağlığına dikkat etmelidir. Ama bu konu bizim için pazarlık söz konusu değil." şeklinde konuştu. 

Arınç, MHP'nin süreç içindeki söylemlerinin ajite edici söylemler olarak nitelerken, bu söylemlerin MHP'ye fayda sağlamadığı gibi, AK Parti'ye zarar vermediğini; ancak toplumun bazı kesimlerinin bu söylemlerden zarar gördüğünü anlattı. 

"ÖCALAN'IN HAPİSHANE KOŞULLARININ İYİLEŞTİRİLMESİ PLANIMIZ YOK"

Başbakan Yardımcısı Arınç, ilerleyen dönemlerde Abdullah Öcalan'ın hapishane koşullarının iyileştirilmesi ile ilgili de şu açıklamalarda bulundu: "Öcalan'ın adadaki infazı hem mevzuatımız açısından hem de uluslar arasındaki mevzuat bakımdan uygundur. Bu günkü uygulamalar, uluslar arası ölçekte kabul görmüştür. Durumunun iyileştirilmesi noktasında hiçbir planımız yok."