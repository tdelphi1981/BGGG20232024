Katliam köyü artık barış gelsin istiyor
26 yıl önce Pınarcık katliamında ölen 30 kişinin yakınları, çözüm sürecine destek verdi. Katliamda yakınlarını kaybeden Pınarcıklılar, Bizim çektiğimiz acıları artık kimse çekmesin. Artık analar ağlamasın, gençler ölmesin diye konuştu.

Mardin’in Ömerli ilçesine bağlı Pınarcık köyüne 26 yıl önce terör örgütü PKK mensuplarınca yapılan baskında 30 yakınını kaybeden aileler, çözüm sürecini desteklediklerini bildirdiler. Terör örgütü PKK mensupları, Ömerli ilçesine 12 kilometre uzaklıktaki Pınarcık köyüne 20 Haziran 1987 tarihinde gerçekleştirdikleri baskında 16’sı çocuk 30 kişi katledilmişti. Bu baskında yakınlarını kaybeden aileler, terör sorunun sona kavuşturulması amacıyla başlatılan çözüm sürecinin sürdürülmesini istiyor.Pınarcık Köy Muhtarı Bedirhan Öztep, 26 yıl önce gerçekleştirilen saldırıda 30 akrabasını kaybettiğini hatırlatarak, o acının aradan geçen süreye rağmen hala devam ettiğini söyledi. 
Annelerin gözyaşı dinsin artık 
Yaklaşık 30 yıldır süren ve büyük acılara sebep olan terör olaylarının artık son bulması gerektiğini, bu yöndeki tüm çabaları içten desteklediklerini kaydeden Muhtar Öztep, ‘’Saldırıda şehit olanların hepsi bizim ailedendi. Güneydoğu’da terörden  en fazla zarar gören aileyiz. Buna rağmen kanın durmasından yanayız, barıştan  yanayız. Analar bir daha ağlamasın’’ diye konuştu. 
Sorunu bitiren tarihe geçer 
Terör nedeniyle yakınını kaybettiğini ve aradan geçen sürede köy korucusu olarak görev yaptığını bildiren Sıddık Öztep de terör sorunun sona erdirilmesi gerektiğini vurgulayarak, ‘’Bu sorunu bitiren adam tarihe geçer. Bu bölgede herkes barış istiyor. Sivili, korucusu, polisi, kısacası herkes barışı istiyor. Bu işin bitmesi gerekiyor’’ dedi. Annelere ve babalara yazık Saliha Öztep ise saldırı sırasında 13 yaşında olduğunu olayda annesini, babasını, ablasını ve ağabeyini kaybettiğini anlatarak, ‘’Çok acılar çektik. O kadar büyük acı çekmemize rağmen biz barış olmasını istiyoruz. Çocuklarımızın daha iyi şartlarda büyümesi ve korkusuzca yaşaması için artık barışı istiyoruz. Bundan sonra insanlar ölmesin, gençler ölmesin. Günahtır, annelere ve babalara yazık. Artık anneler ağlamasın, gençler ölmesin. inşallah da gelir’’ şeklinde konuştu.