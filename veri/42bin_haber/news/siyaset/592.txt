Bahçeli: Erdoğan'la Öcalan chat'leşecek!
 
 MHP Genel Başkanı Devlet Bahçeli, partisinin grup toplantısında konuştu. 
 Bahçeli "PKK'nın silah bırakmaya niyeti olmadığı tümüyle meydandadır. Nihayetinde bölgesel bir aktöre ve uluslararası bir çeteye evrilen kanlı örgüt, Türkiye'yi bölmeye, federasyonu sağlamaya ve bağımsız Kürdistan'ı kurmaya kadar işi götürecektir. Başbakan Erdoğan ve partisi ise buna hazırdır. Zaten hükümetin caniyle ve dağ kadrosuyla görüşmesi başka türlü izah edilemeyecektir" diye konuştu. 
 
 Silivri ziyareti ile ilgili olarak Bahçeli, "Türk Silahlı Kuvvetleri'nin içinden hainler, işbirlikçiler ve hele hele teröristler asla çıkmayacaktır. Terörist arayanlar, terörist görmek isteyenler Türk askerine değil, İmralı'ya bakmalı, Kandil'e kilitlenmeli, Barzani'nin yüzüne odaklanmalı ve AKP'nin müzakere ortaklarına yönelmelidir. Türk Silahlı Kuvvetleri'nde terörist bulmaya çalışmak, genelkurmay başkanlarını canilerle aynı kalıba sokmak ve Kandil'deki inleri Peygamber ocağıyla çakıştırmak ancak ve ancak amel defterleri kapkara kesilmiş maskaraların işidir. 
 Bizim Silivri'ye gidişimizi İmralı'ya misilleme olarak tevil edenler veya İmralı'yla Silivri'yi aynı kategoriye soktuğumuzu söyleyenler evvela Sayın Başbuğ'a kimlerin terörist muamelesi yaptığını görmeli ve az da olsa vicdanları kaldıysa bunu itiraf etmelidirler. Silivri, şüphesiz İmralı'nın eşiti, aynısı ve bir türevi değildir. 
 Bizim Sayın Başbuğ'u ziyaret edişimizi anlamakta zorluk çekenler her şeyden önce samimiyetten ve dürüstlükten sınıfta kalanlardır. Genelkurmay başkanlığı yapan birisinin altından kalkılamayacak ve izahı asla olmayacak suçlamaya yönelik öteden beri eleştirimiz ortadadır. Biz Başbakan Erdoğan gibi, Allah'a şükürler olsun, dün dediğimizi bugün sakatlayacak zihni bir bayağılığın içine hiç düşmedik, düşmeye de niyetimiz yoktur. Bunun için adımlarımız tutarlı ve birbiriyle uyumludur" diye konuştu. 
 
 "TÜRK MİLLETİNE BÜYÜK BİR DARBE VURULDU" 
 
 Türkiye'nin AKP-PKK koalisyonuyla sarılmış ve kundaklanmış durumda olduğunu ifade eden Bahçeli "Hükümetin bereketsizliği ve bölücü terör örgütüyle anlaşma, uzlaşma ve müzareke arayışları Türk milletine büyük bir darbe vurmuştur. İmralı; barış adası, Kandil; özgürlük dağı, teröristler ise hakkı ve istekleri bu zamana kadar bastırılmış zavallı gerillalar olarak takdim edilmiştir. 
 Sözde Kürt sorununun çözülebilmesi, sözüm ona PKK'nın tasfiye edilebilmesi maksadına matuf olduğu öne sürülen ihanet adımları pervasızca atılmıştır. Muhataplarına sormak isterim ki, bugün sorun olarak görülen konu başlıkları nelerdir? Demokrasi ise sorun, şu an demokratik haklardan mahrum, kanunlarda gösterilen bazı haller dışında, bir kişi veya grup göstermek mümkün müdür? Özgürlük ise eğer sorun; kim ya da kimler özgürlüğünü kullanmaktan ve özgürce yaşamaktan muaf ve uzaktır? 
 Türk milletine ve Türk devletine hakaretlerin bini bir para iken ve önüne gelenin her milli değerimize küfürler yağdırdığı biliniyorken, söyler misiniz bana, özgürlük eksikliğinden nasıl bahsedilebilmektedir? Bu kadar edepsizlik, haramzadelik ve lanetlenmesi gereken pişkinlik dünyanın neresinde özgürlük kapsamındadır? Sözün kısası, barış ise sorun, terör taraftarları, bölücülük soytarıları, kirli kalemler, uşak ruhlular ve yabancılaşmış siyasi zihniyetler haricinde; barış diye gürültü çıkaran, savaş boyaları sürüp ortalığı yüzsüzce ayağa kaldıran kim ya da kimler vardır?" diye konuştu. 
 
 "BİR BİLGİSAYAR TAHSİS EDİLMESİ MUCİZE OLMAYACAK"  
 İmralı'ya televizyon gönderilmesi ile ilgili olarak Bahçeli şunları söyledi, "Başbakan, İmralı canisine yeni yıl hediyesi ve teselli ikramiyesi olarak televizyon bile hediye etmiştir. Peşi sıra, facebook, twitter veya skype üzerinden eski cinayet ortaklarıyla haberleşebilmesi için teröristbaşına demirbaştan düşmüş bir bilgisayar tahsis edilmesi ve arkasından da Başbakan'la geceleri sohbete başlaması mucize ve olmayacak bir şey olarak görülmemelidir. 
 Nasıl olsa her şey Başbakan Erdoğan'ın iki dudağının arasındadır. Senegal'de köleler evinin bulunduğu adayı gezen, buradaki dönüşü olmayan kapıya gelince şaşkınlığa bürünen Başbakan Erdoğan, İmralı'yı fiili özgürlüğüne kavuştururken, son yurdumuzu Senegal'deki kölelerin adasına çoktan dönüştürmüştür. 
 Aziz milletim ve AKP'ye oy veren değerli vatandaşlarım bu rezilliklere daha ne kadar suskun kalacaktır? Adalet ve Kalkınma Partisi her şeye ve tüm olup bitenlere rağmen gücünü muhafaza edecek midir?"  
 'AMAÇ MÜZAKEREYE İVME VERMEK' 
 Paris'te 3 kadın PKK'lının öldürülmesine Bahçeli "Bu puslu ortam içinde, Paris'te PKK militanlarının infaz edilmesini fırsat bilenler, bunu Türkiye'de yürütülen müzakereleri hızlandırmak için atlama taşı olarak formüle edecekler ve bundan sonra provokasyonlarını hızlandırabileceklerdir. Militanların Türkiye'deki defin işlemleri esnasında PKK'nın meydan okuma ve isyan provaları, muhtemeldir ki sinir ve sabırları iyice gerecektir. AKP hükümeti, aksi yönde bir kurgu ve planı yoksa yine köşeye sıkışacak, verdiği tavizler yine başını ağrıtacak, Türk milleti eşkıyanın intikam ve şiddetle özdeş tavırlarına istinasız şahit olacaktır. 
 
 Gelişmeler provokasyonlara, infaz ve cinayetlere ortam açmış, belirsizlikten nemalanan karanlık simalara açık kapı bırakmıştır. Paris'teki hadisenin, süren müzakerelere ivme vermek, AKP'yle kanlı ve silahlı pazarlıkları kızıştırmak adına bir müdahale olduğu ihtimali yabana atılmamalıdır. 
 
 İmralı canisinin barış elçisi gibi parlatılması AKP'nin bölücü üslubuyla zemin ve hayat bulmaktadır. Ayrıca teröristbaşının, silahların durması için elinden geleni her türlü olumsuz ve kontrol dışı unsurlara rağmen yaptığı izlenimi oluşturulmak istenmektedir. Bu, Türk milletine reva görülen çok girdili karanlık bir kampanyanın eseridir. Taraf ve failleri ise tümüyle bilinmektedir" diye konuştu. 
 
 "AKP EŞİTTİR BDP ARTI CHP ARTI PKK" 
 Bahçeli, "Ne marazi bir tavırdır ki BDP denen Kandil imalatı, İmralı kuklası, Barzani oyuncağı, Paris'teki olaydan sonra ortalığı ayağa kaldırmış ve tehditvari ifadelerini arkası arkasına sıralamıştır. AKP'li başbakan yardımcısı üzülmüş, CHP'li bir milletvekili taziye turuna çıkmıştır. Tüm yaşananlar bize, AKP eşittir BDP artı CHP artı PKK gerçeğine bir kez daha işaret etmektedir" dedi.  
 DHA