'Kilisesi olan cezaevi mi var?'
Adalet Bakanı Sadullah Ergin, Türkiye’de 378 ceza infaz kurumundan 160’ında birer tane olmak üzere mescit bulunduğunu bildirdi.
 Adalet Bakanı Sadullah Ergin, Türkiye’de "değişik inançlara sahip mahkumların inançlarının gereklerini yerine getirebilmesi için iki ceza infaz kurumunda mekan ayrıldığını" bildirdi. Bakan'ın bir soru önergesine verdiği genel yanıt Türkiye'de hangi cezaevinde küçük kilise (şapel) ya da  benzeri ibadet yeri olduğu konusunu gündeme getirdi.
 CHP Tunceli Milletvekili Hüseyin Aygün, Türkiye’deki cezaevlerinin kaç tanesinde mescit bulunduğunu, diğer inançlara sahip mahkumların inançlarının gerekliliklerini yerine getirebilmesi için bir mekan yaratılıp yaratılmadığını sordu.
 -"TALEP OLURSA GÜVENLİK VE FİZİKİ YETERLİLİĞE GÖRE KARŞILANIR"-
 Soru önergesini yanıtlayan Adalet Bakanı Ergin, ceza infaz kurumlarında bulunan hükümlü ve tutukluların mensup oldukları dinin ibadetlerini gerçekleştirebildiğini, dini inanışları bakımından zorunlu olan kitap ve eserleri de bulundurabildiğini belirterek şöyle dedi:
 “31 Temmuz 2012 tarihi itibarıyla, ülkemizde 378 ceza infaz kurumu, bu ceza infaz kurumlarının 160’ında birer tane olmak üzere mescit bulunmaktadır. Ceza infaz kurumlarında imam kadrosu olmadığından, mescitlerde kadrolu imam bulunmamaktadır. Değişik inançlara sahip mahkumların inançlarının gereklerini yerine getirebilmesi için iki ceza infaz kurumunda mekan ayrılmıştır. Diğer ceza infaz kurumları için talepte bulunulması halinde, fiziki yeterlilik ve kurum güvenliği gözetilerek gerekli çalışma yapılabilmesi mümkün bulunmaktadır.”
 ANKA
  