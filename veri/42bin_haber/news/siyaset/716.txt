Başbakan Erdoğandan flaş açıklamalar!
Başbakan Recep Tayyip Erdoğan: "Bu (Esad), babasını geçti. Babası Hama'da, Humus'ta zulmetti, 30 bin insanını, Müslümanı öldürdü. Bu ise şu an itibarıyla 60 bin Suriyeli kardeşimizi öldürdü; çocuk, kadın, yaşlı acımaksızın. Mültecilerin sayısı şu anda 600 bini aştı. Bununla ayakta durması mümkün mü? Gidecektir; bunu görüyorum ve Allah'ın yardımı yakındır. Hiç endişe etmeyin." dedi.
Erdoğan, Gaziantep'in Nizip ilçesi Cumhuriyet Meydanı'nda Başbakanlık otobüsünün üzerinden vatandaşlara hitap etti.

'Sizler şu an ensarsınız, muhacirlerle iç içesiniz' diyen Erdoğan, Suriyelilere ev sahipliği yapan, onlara gönüllerini açan, bağırlarına basan vatandaşların ne kadar tebrik edilse az olacağını söyledi.

Erdoğan, 'Çünkü bir diktatör kendi vatandaşlarını topraklarından kovarken siz kapılarınızı açtınız. Siz bu millete yakışanı yaptınız. Onun için sizleri alkışlıyorum, sizleri tebrik ediyorum' diye konuştu.

Alandakilere 'kardeşlerim' diyerek seslenen Erdoğan, 'Fotoğraflarını gördüğüm, acılarını gönlümde hissettiğim Suriyeli kardeşlerime karşı takındığınız tavır gerçekten her türlü takdirin üzerindedir' dedi.

Başbakan Erdoğan, şunları kaydetti: 'Dün Suriye'de hükümet yetkilisi açıklama yapıyor ve o açıklamayı yaparken maalesef kullandığı ifade çok manidar. Kendi vatandaşlarına 'terörist' diyecek kadar devlet terörü estiren bir anlayışın temsilcisi. Zira Suriye halkı bir zulme karşı direniyor, Suriye halkı haklarını elinden alan bir diktatöre karşı haklarını geri alma mücadelesini veriyor. Suriye halkı insanca yaşamanın, barışı her yerde, her şartta yaşamanın özlemi içerisinde. Bu özlemi duyanlara terörist muamelesi yapmak, onları terörist olarak görmek hiçbir izahı olmayan yaklaşım tarzıdır.

Bunun için bu rejim lanetlenesi bir rejimdir. Merak etmeyin, zulm ile abad olunmaz. Fetih Suriye halkı için yakındır, ben bunu görüyorum. Hiçbir zaman zalimler o koltuklarda ilelebet kalamadılar. Bu, babasını geçti. Babası Hama'da, Humus'ta zulmetti, 30 bin insanını, Müslümanı öldürdü. Bu ise şu an itibarıyla 60 bin Suriyeli kardeşimizi öldürdü; çocuk, kadın, yaşlı acımaksızın. Mültecilerin sayısı şu anda 600 bini aştı. Bununla ayakta durması mümkün mü? Gidecektir; bunu görüyorum ve Allah'ın yardımı yakındır. Hiç endişe etmeyin.'

Suriyelilerin kaldığı kampları ziyaret edeceğini söyleyen Erdoğan, 'Az önce sağ ayağı kopmuş bir yavrumuzun bana fotoğrafını gösterdiler. Böyle bir cani durabilir mi, bu zalim durabilir mi? Durmayacak ve gidecek. Onlarla beraber hareket edenler inanıyorum ki ayakta kalamayacaklar' diye konuştu.