Emine Erdoğan'dan Vali eşlerine çağrı
Başbakan Recep Tayyip Erdoğan'ın eşi Emine Erdoğan, vali eşlerinin de şehirlerinde aktif rol alması gerektiğini belirterek, 'Siz çocuklarınızı mükemmel bir şekilde yetiştirebilir, mükemmel bir gelecek hazırlayabilir, çocuklarınızı sevgiyle, iyilikle, şefkatle büyütebilirsiniz. Ama sizin çocuklarınızın imkanlarından mahrum kalan çocuklar varsa dünya sizin için de çocuklarınız için de mükemmel bir dünya olmayacaktır' dedi.
'Valiler Toplantısı' için başkentte bulunan valilerin eşleri, Emine Erdoğan ile Aile ve Sosyal Politikalar Bakanı Fatma Şahin'in de katıldığı Ankara Palas'taki yemekte bir araya geldi.

Emine Erdoğan yemekte, her vali eşinin şehirlerde en az vali kadar sorumluluk taşıdığını belirtti.

Geçmişte, valilerin devletin sert yüzü olduğunu ancak artık valilerin devletin şefkat yüzünü, gülümseyen yüzünü temsil ettiğini ifade eden Erdoğan, değişen dünyada valiler dönüşürken vali eşlerini de büyük sorumlulukların beklediğini kaydetti.

Emine Erdoğan, valilerin ev ziyaretlerinde eşleriyle birlikte yapmasının daha etkileyici ve samimi olacağını vurgulayarak, 'Sizler bu sürece ne kadar katılır, katkı sağlarsanız, Türkiye o kadar müreffeh olacaktır' dedi.

Vali eşlerinin şehirlerindeki sosyal projelerde, kampanyalarda aktif rol almasını isteyen Erdoğan, Aile ve Sosyal Politikalar Bakanlığı ile vali eşlerinin de destek olduğu 'Gönül Elçileri' projesini hatırlattı. Erdoğan, kampanyayla kısa sürede 11 bin 192 kişinin gönül elçisi olmak için başvurduğu, projenin bir alt dalı olan koruyucu aile sistemine de 389 başvurunun yapıldığı bilgisini verdi.

Erdoğan, 29 ailenin başvurusunun olumlu sonuçlandığının, geriye kalan başvuruların da halen bakanlık tarafından değerlendirme sürecinde olduğunu anlattı.

Emine Erdoğan, 'Siz çocuklarınızı mükemmel bir şekilde yetiştirebilir, mükemmel bir gelecek hazırlayabilir, çocuklarınızı sevgiyle, iyilikle, şefkatle büyütebilirsiniz. Ama sizin çocuklarınızın imkanlarından mahrum kalan çocuklar varsa dünya sizin için de çocuklarınız için de mükemmel bir dünya olmayacaktır. Biz iyi olanı çoğaltmak kadar, kötü olanı azaltmak için de mücadele etmek zorundayız' diye konuştu.

Erdoğan, kendisinin de desteklediği Anne-Kız Okuldayız kampanyasıyla 2 yılda 469 bin vatandaşın okuma yazma öğrendiğini, Haydi Kızlar Okula kampanyasıyla da 273 bin kızın okulla buluştuğunu belirtti.

Kadınlara yönelik son 10 yıldaki yasal kazanımları ve pozitif ayrımcılıkla verilen hakları da hatırlatan Erdoğan, vali eşlerini çalışmalarından dolayı tebrik etti.

İçişleri Bakanı Muammer Güler'in eşi Neval Güler, 81 ilin vali eşini temsilen, Erdoğan'a hediye takdim etti.

-'İdareciliği tek başına değil, aileyle yapılan bir yolculuktur'-

Aile ve Sosyal Politikalar Bakanı Fatma Şahin de konuşmasında, idareciliğin zor zanaat olduğunu, toplumdaki değişimi yönetebilmeyi, millete hizmet etmeyi, insana yardım etmeyi sevmeyi gerektirdiğini söyledi.

İdareciliği tek başına değil, aileyle yapılan bir yolculuğa benzeten Şahin, eşlerin ve çocukların da bu süreçte katkısı olduğunu dile getirdi.

Tarihte de Hayme Ana'nın, Nilüfer Hatun'un millete hizmet etme yolunda eşleriyle yolculuk ettiklerini vurgulayarak, adaleti sevgiyi, merhameti insanların yüreklerine kazıdıklarını söyledi.

Şahin, şunları kaydetti:

'Sürekli şikayet eden pozisyonda olduğumuz sürece ne 2023'ü, ne 2071'i yakalayabiliriz. Ne bu tek başbakanın ne başbakan eşinin ne bir bakanın ne devletin görevi. Herkese büyük görevler düşüyor. Sorumluluğu birbirimizin üzerine attığımızda, hep birilerinden, devletten beklediğimiz zaman güç kaybı burada başlıyor. İşte gönül elçiliği herkesin bu seferberliği içinde olması, ucundan tutması, yükünü hafiflemesiyle alakalı. Ben inanıyorum bu hızla büyüyecek ve kendi içindeki hayırla yarışma devam edecek.'

İçişleri Bakanı Muammer Güler'in eşi Neval Güler de valilerin ve eşlerinin illerinde aile, kadın ve çocuklara yönelik önemli çalışmalar gerçekleştirdiklerin ifade etti.

Konuşmaların ardından yemeğe geçilen program basına kapalı olarak devam etti.