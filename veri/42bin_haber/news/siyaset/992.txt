'Bu görev benim ve Trakya için bir iltifat'
 
 Sağlık Bakanı Mehmet Müezzinoğlu, bakanlık görevinin kendisi ve Trakya bölgesi için bir iltifat olduğunu ifade ederek, "Bu iltifatın cevabını vermek gibi bir sorumluluğumuz var. İnşallah Rabbim hakkını da hesabını da vermeyi sizlerle beraber bana nasip edecektir" dedi. 
 Başkent Öğretmenevi’nde Trakya bölgesindeki sivil toplum kuruluşlarının başkan ve temsilcilerine seslenen Müezzinoğlu, bakanlığı yeni devraldığını anımsatarak, Başbakan Recep Tayyip Erdoğan’a kendisi ve bölge halkı adına teşekkür etti. 
 Edirne’den milletvekili adayı gösterilmesinin zamanında yadırganmış olabileceğini ifade eden Müezzinoğlu, "Başbakan Erdoğan’ın siyasi öngörüsü, Trakya’ya ve Edirne’ye verdiği önem, ülkenin ve milletin dinamiklerini, aksayan ayaklarını telafi etme adına nerede hangi stratejileri gütmesi gerektiği konusundaki öngörüsünü herhalde bugün fiili sonucunu sizler de gördünüz. Bunu tüm Trakya’ya iyi anlatmak gibi benim de sizlerin de sorumluluğu var" dedi. 
 "Marifet iltifata tabidir" diyen Müezzinoğlu, Başbakan Erdoğan’ın verdiği bakanlık göreviyle Trakya’ya peşinen iltifatta bulunduğunu, şimdi kendisinin ve Trakya bölgesinin iltifata karşılık marifetlerini göstermesi gerektiğini kaydetti. Bakan Müezzinoğlu, kendisine gösterilen güvenin gereğini herkesi kucaklayarak yerine getireceğini söyledi. 
 "Babamın partisi anlayışıyla bölge kalkınmaz" diyen Müezzinoğlu, artık dünü reddetmeden geleceği doğru okuyan, çağdaş, modern bir siyasi anlayışın tercih edilmesi gerektiğini söyledi. Müezzinoğlu, "Şu yanlışı yapmayalım, artık Trakya’da 3 milletvekilliğini çıkaramamış bir siyasi partiden bakan beklemeyeceğiz. Bu öncülüğü Tekirdağ mı alır, bu verilmiş hakkı Edirne bir daha kaybetmez mi, bu iddiada Kırklareli ben de varım mı der? Onu bilemem. Ama artık bize verilen bu iltifatın marifetini
 yerine getirmek gibi bir sorumluluğumuz var" diye konuştu. 
 Sağlık alanında çok önemli mesafe alındığını dile getiren Müezzinoğlu, 10 yıl öncesiyle kıyaslamalarda bulundu. Geçmişte vatandaşların hastane kuyruklarında beklediğini, buna karşın muayene olamadığını anlatan Müezzinoğlu, bugün artık evde bakım ve tedavi hizmetleri verildiğini söyledi. 
 "Sorumluluğumuzu yerine getirmemiz lazım"
 
 İyi yönetilmeyen ülkelerin krizlere mahkum olduğunu, krizlerin bedelini ise milletin ödediğini ifade eden Müezzinoğlu, millete bedel ödetenlerin bedel ödemediğini kaydetti. Müezzinoğlu, şöyle devam etti: 
 "50 milyar dolar hortumlamayı öngöremeyen ve bunu görmeyen veya görmemezlikten gelen bir anlayışın bundan sonra da bu ülkenin, bu milletin başına yeniden musallat olmasını istemiyorsak, marifet kısmında hepimiz sorumluluğumuzu yerine getirmemiz lazım. Ülkenin, bölgenin geleceğine duyarlı olan herkesin, düne takılmadan geleceği doğru şekillendirmek gibi bir yolculuğa bugünden itibaren, ’evet ben yarınlarımın iyi olmasını istiyorum’, ’evet ben gelecekte, çoluğumun, çocuğumun, torunumun, bu sokaklarda, bu şehirlerde daha onurlu yaşamasını istiyorum’ diyorsa, ülkenin ve dünyanın doğrularının peşinde koşacak gayreti ve emeği
  vermesi lazım. Yoksa, ’hadi bakalım vekil seçildin, şunu da yap, bunu da yap’. 
 ’Hadi bakalım Bakan oldun, görelim seni’ diyerek, bize ilave yükler... Tabii ki sorumluluğumuzun gereğini yapacağız ama o marifet kısmında bana düşen marifet
  kadar bu bölgeye gösterilen iltifatın marifeti bölgenin tamamına düşüyor." Müezzinoğlu, "Bu iltifatın cevabını vermek gibi bir sorumluluğumuz var. Hiç tereddütünüz olmasın Edirne’ye geldiğim günden itibaren bu salon beni yakın tanıdı, iyi tanıdı. İnşallah Rabbim hakkını da hesabını da vermeyi sizlerle beraber bana nasip edecektir" dedi. 
 Çalışmaktan yorulan bir yapısının olmadığını belirten Müezzinoğlu,  "Ortalama 50 yılımın çalışma saati 12’nin altına inmez, önümüzdeki dönemde çıkarabilirsek 14-15’e çıkaracağız. Sorumluluğum yalnız Trakya değil, sorumluluğum yalnız Türkiye de değil. İki gündür Balkanlar gelmeye başladı. Geçen hafta Batı Trakya geldi. Bugün Makedonya geldi. Kosova’dan selam geliyor, Bulgaristan öyle. Bundan rahatsızlık duyabilir miyim? Bundan ancak onur duyarım, gurur duyarım" diye konuştu.
 
 "Atatürkçülükten geçinenlere Trakya müsaade etmemeli" 
  Mustafa Kemal Atatürk’ün "Egemenlik kayıtsız şartsız milletindir" sözlerine atıfta bulunan Müezzinoğlu, şunları söyledi: 
 "Bu cümle inşallah bu ülkede bundan sonraki süreçte kesintisiz olarak devam edecek bir cümle olmalıdır ve hakikaten egemenlik kayıtsız şartsız milletin olmalıdır. Zaman zaman müdahalelerle, darbelerle, kapalı kapılar ardındaki senaryolarla kayıtsız şartsız milletin olduğu o egemenliğe birileri masa başında müdahale etti ama bunu Atatürkçülük adına yaptı. Bunu Cumhuriyet adına yaptı. Bunu ’Cumhuriyet elden gidiyor’ diye yaptı. Bunu ’Atatürk’e yanlış yapılıyor’ diye yaptılar ama bunlar Atatürk’ü kullandılar, Atatürkçülükten geçindiler. Atatürk’ü kullananlara ve Atatürkçülükten geçinenlere Trakya müsaade etmemeli. O büyük önderin, girişimci, vizyonu olan ve Türkiye’yi o zor koşullardan çıkartıp da Cumhuriyetimizi kuran büyük öndere yanlış yapanlara müsaade etmek bu salonun tamamının vebali olur." 
 Türkiye Cumhuriyeti vatandaşı olarak doğmadığını belirten Müezzinoğlu,  "Rabbim kimseye de anavatanından farklı bir ülkede doğma gibi zor koşullar
 göstermesin. Ama geçtiğimiz, medeniyet kurduğumuz, dünyaya medeniyet sunduğumuz dönemlerde oralarda, o koşullarda insanlarımız var. Bu ülkenin vatandaşlığını 31 yaşında aldım. 58 yaşındayım ve bu ülkenin, Türkiye Cumhuriyeti Devleti’nin bakanıyım. Onun için Büyük Öndere teşekkür ediyorum. Onun için milli iradenin hak ve hukukunu koruyan Recep Tayyip Erdoğan’a teşekkür ediyorum, şükran borcum var" diye konuştu.
 
 Hizmette siyasi ayrım yapmalarının söz konusu olmadığını ifade eden Müezzinoğlu, Keşan Belediyesi dışında CHP’li belediyelerin kendisinden eksikliklere ilişkin talepte bulunmadığını anlattı. Ortaya proje konulması halinde her türlü desteği vereceklerini belirten Müezzinoğlu, "Milletin parasını kullanıyorsun. Müezzinoğlu’nun şahsi parasında hovardalık yapabilir ama milletin parasında yapamaz. Çünkü orada bugün doğmamış, yarın doğacak nesillerin hak ve hukuku var. O nedenle miktarı ne olursa olsun projelerin arkasında dururuz" dedi. 
 AK Parti’nin milletin partisi olduğunu dile getiren Müezzinoğlu, "Derdimiz bu ülkenin, bu milletin, dünya milletleri arasında onuruyla, saygınlığıyla ay yıldızlı bayrağıyla dimdik durabilmesi, başı dik, alnı açık, geleceğe yön verecek hesaplar yapabilmesidir" ifadesini kullandı. Türkiye Cumhuriyeti’nin bakanı olmaktan gurur duyduğunu belirten Müezzinoğlu, "Yunanistan vatandaşı olarak doğmuş biri, 28 yaşına kadar Yunanistan vatandaşı olarak bir başka ülkede gençliğini geçirmiş biri, bu ülkede
  4 yıl haymatlos olarak kalmış biri, bu büyük milletin bugün bakanlığına gelebiliyorsa bu milletin büyük değerleri, büyük zenginlikleri var demektir. Bu değerlere, bu zenginliklere zenginlik katabilmeyi Rabbim nasip etsin" şeklinde konuştu. 
 Öte yandan Müezzinoğlu, Cuma günü İstanbul Beylikdüzü’nde Başbakan Erdoğan ile katılacağı bir programla 400 ambulansın dağıtımını yapacaklarını da duyurdu.
 Toplantıya, Edirne Valisi Hasan Duruer ile bazı AK Partili bölge milletvekilleri, belediye başkanları da katıldı.
 
 
 AA