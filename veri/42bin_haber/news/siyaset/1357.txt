Davutoğlu, Libya eski UGK Başkanı Abdülcelil ile görüştü
Dışişleri Bakanı Ahmet Davutoğlu, Libya eski Ulusal Geçiş Konseyi Başkanı Mustafa Abdülcelil ile görüştü.
Davutoğlu, Abdülcelil ile Ankara Palas Devlet Konukevi'nde bir araya geldi. Görüşme, görüntü alınmasının ardından basına kapalı gerçekleşti.

Diplomatik kaynaklardan edinilen bilgiye göre, görüşmede Libya'daki genel durum ile Libya Başbakanı Ali Zeydan'ın önümüzdeki hafta gerçekleşmesi beklenen Türkiye ziyareti ele alındı.

Görüşmede Abdülcelil'in, Libya'ya yardımlarından ötürü Türkiye'ye teşekkür ettiği, önemli bir dönemden geçen Libya'ya verilen desteğin sürmesinden duyulan memnuniyeti dile getirdiği belirtildi.

Dışişleri Bakanı Davutoğlu'nun da Türkiye'nin Libya'ya başından beri verdiği desteği sürdüreceğini, ülkede yeni devlet yapılarının oluşturulması sürecinde de her türlü desteği vermeye hazır olduğunu vurguladığı kaydedildi.

-İtalyan Dışişleri Bakanı Terzi ile telefon görüşmesi-

Diplomatik kaynaklar ayrıca, Davutoğlu'nun, Abdülcelil ile görüşmesinin ardından İtalya Dışişleri Bakanı Giulio Terzi ile bir telefon görüşmesi gerçekleştirdiğini aktardı.

İtalyan bakanın talebi üzerine gerçekleşen görüşmede, ağırlıklı olarak Suriye konusunun ele alındığını belirten kaynaklar, iki bakanın, Suriye'deki son gelişmeler ile Roma'da düzenlenmesi öngörülen Suriye Halkının Dostları Grubu toplantısına dair görüş alışverişinde bulunduğunu ifade etti.

Davutoğlu-Terzi görüşmesinde, Libya'daki gelişmelerin de gündeme geldiği belirtildi.