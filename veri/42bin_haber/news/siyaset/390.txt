Başbakan Erdoğan hafta sonu Şanlıurfa'da
BAŞBAKAN Recep Tayyip Erdoğan, hafta sonunu Şanlıurfa'da geçirecek, Ceylanpınar ve Akçakale'deki çadır kentlerde kalan Suriyeli sığınmacıları da ziyaret edecek.
Başbakan Erdoğan, yarın sabah yanında bakanlar ve bölge milletvekilleri ile birlikte Şanlıurfa'ya gelecek. İlk olarak kentte yapımı tamamlanan Abide Kavşağı'nın açılış törenini gerçekleştirecek olan Başbakan Erdoğan, burada halka da hitap edecek. Başbakan Erdoğan daha sonra Ak Parti Şanlıurfa İl Danışma Meclisi toplantısına da katılarak, partililerine seslenecek.

KANAAT ÖNDERLERİYLE BULUŞACAK

Temasları kapsamında Şanlıurfa'ya ilişkin yerel yöneticilerden brifing alacak olan Başbakan Erdoğan, yarın akşam kanaat önderleriyle de bir araya gelecek. Başbakanlık ve Şanlıurfa Valiliği tarafından saptanan 300 kanaat önderinin davet edildiği akşam yemeğinin 4 saat sürmesi ve Başbakan Erdoğan'ın burada bölgeye ilişkin yapılan ve yapılması planlanan çalışmaları anlatıp, çözüm önerilerini dinlemesi bekleniyor.

SURİYELİ SIĞINMACILARI ZİYARET EDECEK

Geceyi kentte geçirecek olan Başbakan Erdoğan, pazar günü ilk olarak Viranşehir ilçesini ziyaret edecek. Burada halka hitap edecek olan Erdoğan, toplu açılış törenine katılacak, ardından helikopterle Suriye sınırındaki Ceylanpınar'a geçecek. Erdoğan, burada da vatandaşlara seslenecek ve sınır hattındaki son duruma ilişkin bilgi alacak. Başbakan Erdoğan'ın, Ceylanpınar'da bulunan Suriyeli sığınmacıların barındığı Telhamut çadır kentini ziyaret edecek.

Erdoğan son olarak Suriye tarafından atılan bir top mermisinin isabet etmesi sonucu 5 kişinin öldüğü Akçakale ilçesine gidecek. Kaymakamlık önünde halka hitabından sonra 25 bin Suriyeli sığınmacının kaldığı Süleyman Şah çadır kenti de ziyaret edecek. 

Erdoğan'ın ilçeye 8 kilometre uzaklıkta Suriyeli sığıncalar için oluşturulan ve yeni yılın ilk günleri açılacak 10 bin kişilik Harran konteyner kentinde de incelemede bulunacak.

Başbakan'ın ziyareti öncesi kentte güvenlik önlemleri de en üst seviyeye çıkarıldı. Başbakan Erdoğan'ın ziyareti kapsamında, kent merkezi ile Viranşehir, Ceylanpınar ve Akçakale ilçelerinde görev yapmak üzere çevre illerden takviye olarak polisler geldi.