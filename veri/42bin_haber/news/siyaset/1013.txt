'Artık devletin yumruğu değilsiniz'
 
 Başbakan Recep Tayyip Erdoğan, İçişleri Bakanlığı Valiler Toplantısı'na katıldı. Başbakan Erdoğan burada yaptığı konuşmada şunları söyledi:
 
 ''Büyük ülke, ayrıntılarla ilgilenen, ayrıntı gibi görünen meselelerin de üzerine sabırla kararlılıkla giden ve onu da çözen ülkedir. İşte biz bugün, artık ayrıntılarla ilgilenmek durumunda olan, ayrıntıların üzerine gitmek durumunda olan bir ülkeyiz. 
 
 FAHRİ YATIRIM AJANSI ÜYESİ OLACAKSINIZ
 
 Rekabetin bu kadar zorlaştığı, rekabetin bu kadar hassas bir dengede ilerlediği günümüz dünyasında, hiçbir şehrimizin valisi, sadece idareci olarak, sadece devletin oradaki temsilcisi olarak kalamaz. Sizler, birer turizm elçisi durumundasınız. Sizler birer eğitim gönüllüsü olacaksınız. Hepiniz birer fahri yatırım ajansı üyesi olacaksınız. Protokol valiliği yapmayacağız, tam manasıyla halktan biri gibi olacağız.
 
 Bir şehrin valisi, en başta o şehre bir vizyon verebilmeli, o şehre bir hedef gösterebilmeli, o şehre, gerçeklemesi mümkün bir hayal sunabilmeli. Olur ya da olmaz. Siz görebilirsiniz ya da göremezsiniz.
 
 Tarihteki büyük liderlerin, önderlerin, tarihi değiştirmiş şahsiyetlerin hayatlarına bakın. Her birinin toplumda bir dönem istiskale uğradığını, kendilerinin alçak veya düşük seviyelere indirildiğini, kendileriyle istihza edildiğini, alay edildiğini görürsünüz.
 
 Onların hedeflerinin küçümsendiğini görürsünüz. Onların hayallerinin aşağılandığını, onların projeleriyle alay edildiğini görürsünüz ama dikkat edin o şahsiyetler, inanca yürümüş, doğru bildikleri yolda inançla yürümüş ve kendileriyle ilgili tüm alayları, tüm küçümsemeleri boşa çıkarmıştır.''
 
 'DEVLETİN YUMRUĞUNU TEMSİL EDEN VALİ PROFİLİ BİTTİ'
 
 Girdiğimiz bu süreçte, ki bu çözüm sürecinde valilerimiz büyük sorumluluk düşüyor. Milletimizle daha yakınlaşmalı ve iklimin değiştiğini hissettirmelisiniz. Devletin yumruğunu temsil eden vali profili bitmiştir.
 
 ‘Ben gittim valilik kapısından beni sokmadılar’. Diyeceksiniz ki ‘hayır’ yok. Hayır, var. Vatandaş valisine ulaşamıyor, ulaşması lazım. Bana da ulaşması lazım. Valinin vatandaşın sorununu bana ulaştırması lazım.
 
 24 saat içinde beni arayabilirsiniz, ben de sizi arayabilirim. Bu ilişkiyi kurduğumuzda başarırız. 24 saat mesaideyiz, tatil matil söz konusu değil. Biz tatilde bile mesaideyiz" dedi.
 
 AA
 
  