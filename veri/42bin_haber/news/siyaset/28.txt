Başbakan'dan Kızılay Haftası mesajı
Başbakan Recep Tayyip Erdoğan, Türk Kızılayı'nın dil, din, ırk ayrımı gözetmeksizin imdada koşarak düşkünlerin ve muhtaçların yaralarına merhem olduğunu belirtti.
 Başbakanlık Basın Merkezi'nden yapılan açıklamaya göre, Başbakan Erdoğan 
  Kızılay haftası nedeniyle mesaj yayımladı.
          ''Vakıf medeniyetimizin, şefkat ve merhamet duygularımızın tezahürü olan 
  Kızılay, aziz milletimizin yüz akı kuruluşlardan biri olarak, insani yardım 
  faaliyetlerini başarıyla sürdürmektedir'' ifadelerini kullanan Erdoğan, mesajında 
  şunları kaydetti:
          ''Dünyanın neresinde ve hangi milletten olursa olsun, dil, din, ırk 
  ayrımı gözetmeksizin bütün mazlumların ve mağdurların imdadına koşan Türk 
  Kızılayı, acizlerin, düşkünlerin ve muhtaçların yaralarına merhem olmaktadır.
          Kızılay, komşumuz Suriye'de yaşanan drama da seyirci kalmamakta, baskı ve 
  zulümden kaçarak ülkemize sığınan Suriyeli kardeşlerimize kucak açmakta, insani 
  yardımlar sunmaktadır.
          Faaliyet alanının genişliğiyle dikkati çeken Kızılay, ihtiyaç sahiplerine 
  yardımları organize ve ivedi bir şekilde ulaştırabilmesi sayesinde, diğer yardım 
  kuruluşları arasında ve uluslararası toplum nezdinde, ayrıcalıklı ve saygın bir 
  konum kazanmayı başarmış durumdadır.
          Bugüne kadar gerçekleştirdiği bütün faaliyetlerde Türkiye'nin gücünü ve 
  yardımseverliğini başarıyla gösteren Kızılay, inanıyorum ki bundan sonra da 
  ülkemizi en iyi şekilde temsil etmeye ve dünya barışına katkı sağlamaya devam 
  edecektir.
          Bu düşüncelerle Kızılay Haftasını kutluyor, insanlığa hizmet etmeyi 
  kendilerine şiar edinen Kızılay gönüllülerini ve bütün vatandaşlarımızı sevgiyle 
  selamlıyorum.''
 AA