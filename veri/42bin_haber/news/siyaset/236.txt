Bozdağ'dan 'başkanlık sistemi' açıklaması
Başbakan Yardımcısı Bekir Bozdağ, başkanlık sistemi ile ilgili Anayasa Uzlaşma Komisyonu'nda müzakerelerin devam ettiğini ve çalışmaların süreceğini söyledi. Bozdağ, AK Parti'nin başkanlıkla ilgili görüşlerinin bazı komisyon üyeleri tarafından kabul edilmediğini ama bu durumun, konunun tekrar ele alınmayacağı anlamına gelmediğini vurguladı.
Bekir Bozdağ, AK Parti Genel Merkezi'ndeki MKYK toplantısına gelişinde gazetecilerin sorularını cevaplandırdı. Anayasa Uzlaşma Komisyonu'nun bugüne kadar birçok madde konusunda uzlaşma sağladığını kaydeden Bozdağ, "Komisyonun yüzde 100 uzlaşma sağladığı madde sayısı 20. Onun dışındaki maddelerde de parantez içleri var. Komisyon bir konuda yüzde 100 uzlaşma sağlamadığı zaman ilgili maddeleri bırakıp diğer maddeler üzerinde görüşme yapabiliyor. Daha sonra bütün görüşmeler bittikten sonra uzlaşma sağlanmayan maddeler üzerinde yeniden müzakere açabilecektir. Başkanlık sistemi ile ilgili tartışmalarda da daha önceki diğer partilerin ileri sürdüğü görüşler üzerinde nasıl uzlaşma sağlanmadığında o maddeler geçilip diğer maddelerin görüşülmesi temin edilmişse o usul uygulanmıştır. Yeni bir durum yoktur. CHP'nin de MHP'nin de kabul edilmeyen görüşleri var. AK Parti'nin başkanlıkla ilgili görüşleri komisyonun bazı üyeleri tarafından kabul edilmemiştir. Ama müzakereler devam ediyor. Çalışmalar sürecek. Sonunda tekrar bu konu müzakere edilecektir." dedi.

Bu konuların komisyonda konuşularak değerlendirileceğini söyleyen Bozdağ, "Buradan uzlaşmayla yeni bir anayasa çıksın diyoruz. Uzlaşma Komisyonu'nun amacı da bu. Bundan sonraki süreçlerde görüşmeler devam ederken umarım bu konularda uzlaşmalar sağlanır. Vakti geldiği zaman bizim grubumuzdan üye arkadaşlar nasıl davranılacağını o zaman kararlaştıracaklardır." ifadelerini kullandı.