'PKK öyle bir cinayet işleyecek örgüt değil'
PKK'nın 3 önemli kadın isminin Paris'te suikastla öldürülmesine ilişkin konuşan Tuğluk, 'PKK öyle bir cinayeti işleyecek bir örgüt değil' ifadesini kullandı 
 PKK'lı 3 kadının Paris'te susturucu silahla infaz usulü öldürülmesinin ardından Bağımsız Van Milletvekili Aysel Tuğluk bu sabah Paris’e uçtu. 
 
 Atatürk Havalimanı VİP Salonu’nda gazetecilerin sorularını yanıtlayan Tuğluk, suikastlera ilişkin yaptığı açıklamada , "Özellikle İmralı görüşmelerinin başladığı bu süreçte bu cinayetin yapılmış olması Kürt ve Türk kardeşliğini istemeyenlerin, bunlar hangi güçlerse bu açıktır. Zaten ne zaman Kürtlerle Türkler konuşmaya başladığında bu tür provokasyonlar devreye giriyor ve sürecin ilerlemesini engellemeye çalışıyorlar" dedi. 
 
 "GÜÇLÜ BİR TÜRKİYE OLMASINI İSTEMİYOR" 
 
 Tuğluk, suikastları işleyenlerin açığa çıkmasıyla Kürt meselesinin çözümsüzlüğünden yana kimlerin olduğunun da belirleneceğini kaydetti. Aysel Tuğluk, "Üç kadın Kürt siyasetçinin Paris’in ortasında işlek bir yerde bir suikasta kurban gitmesi gerçekten son derece üzüntü verici ve manidar bir olay diye düşünüyoruz. Her üçü de Kürt siyasetinde önemli konumda olan insanlar. Tabiî ki öncelikle bu olayın açığa çıkartılması gerekiyor. Fransa hükümetine çok büyük bir görev düştüğü görüşündeyim. Sadece katilleri açığa çıkarmayacaklar aynı zamanda Kürt meselesinin çözümsüzlüğünden yana olan kimlerdir bunlar da açığa çıkartılması gerekir. 
 
 Ben çok doğrudan bağlantılı olduğuna inanıyorum. Özellikle İmralı görüşmelerinin başladığı bu süreçte bu cinayetin yapılmış olması Kürt ve Türk kardeşliğini istemeyenlerin, bunlar hangi güçlerse bu açıktır. Zaten ne zaman Kürtlerle Türkler konuşmaya başladığında bu tür provakasyonlar devreye giriyor ve sürecin ilerlemesini engellemeye çalışıyorlar. Dolayısıyla ben Fransız hükümeti kadar Türk Hükümetinin de bu olayın üzerinde durması gerektiğini düşünüyorum. Keşke Türk Hükümeti de bu olayla ilgili ayrı bir soruşturma komisyonu açsa. Gerçekten Türkiye’deki derin güçler mi bu provokasyonu yaptı, bunun uluslararası boyutları var mı? Çünkü Kürt meselesi bölgesel bir meseledir. Çok dengenin çok gücün içinde olduğu bir mesele bazı güç odakları Türkiye’nin Kürt meselesini çözmüş ve güçlü bir Türkiye olmasını istemiyor olabilirler. Bunlarla da bir bağlantılı bir cinayet olabilir. Dolayısıyla bu cinayetin açıklanması katillerin ve bunun gerisindeki güçlerin kim olduğunun açığa çıkması Kürt sorunundaki çözüme de katkı sunacaktır" dedi.
 
 “ BARIŞ VE ÇÖZÜM ARAYIŞIMIZI DAHA GÜÇLÜ YÜRÜTMELİYİZ"
 
 Yaşanan olaylara rağmen çözüm umutlarının arttığı bir ortamda daha kararlı olunmasının da altını çizen Tuğluk, “ Dolayısıyla çok üzgünüz. Bu barışı biraz konuşmaya başladık. Çözüm umutlarının biraz daha arttığı, İmralı görüşmeleri ile birlikte. Bir süreçte böyle bir olayı yaşamak üzüntü verici. Ama buna rağmen biz barış ve çözüm arayışımızı daha güçlü yürütmeliyiz. Her zaman bu tür olaylar yaşanabilir. Daha kararlı çözüm endeksli bir süreci ilerletmek gerekir. Sorun çözmedikçe pek çok güç olayın içerisine girecek ve çözmek istesek bile yani Türkler ve Kürtler barışmak istese bile bunu engellemeye çalışacaklar. Bunu her zaman ifade ediyorum. Umut ediyorum ki bu katliam açığa çıkar. En büyük sorumluluk Fransız Hükümetindedir. Aksi taktirde Fransa Hükümeti, Kürtler nezdinde bir nevi sorumlu olarak kalacaktır. Bu sıradan bir cinayet değil. Çok bilinçli ve planlı yapılmış bir cinayet. Çok profesyonelce işlenmiş. Arkasında çok derin güçler ve Türkiye’deki gladyonun da bu işin içinde olabileceği ihtimali üzerinde duruyoruz. Aynı zamanda bu gladyonun uluslarası güçler lede iş birliği olduğu konusu da bir soru işareti tabiî ki" diye konuştu.
 
 'KAPI ZORLANMADI' İDDİALARI YANLI 
 
 Cenazelerin durumunun ne olacağına ilişkin bir soru üzerine Aysel Tuğluk, “ Yarın Paris’te bir kitlesel anma yapılacak. Cenazelerin Türkiye’ye mi geleceği yoksa orada mı kalacağı konusunda bir karar verilecek. Defin yeri henüz net değil.öşeklinde konuştu. 
 
 "Kapının zorlanmadığı ve katili tanıdıkları" iddiası üzerine ise Tuğluk, "Bu iddia gerçekten çok yanlı. Bunlar kesinlikle doğru değil. Biz bu arkadaşlarımızı tanıyoruz Sakine Cansız cezaevinde iken kendisini tanıyoruz. Hiç bir şekilde böyle bir çelişki söz konusu değil. PKK öyle bir cinayeti işleyecek bir örgüt değil. Zaten bunu reddettiler Bunun bilinçli bir haber olduğunu PKK yetkilileri belirttiler" şeklinde konuştu.
 
 Başbakan Erdoğan'ın “Bu bir iç hesaplaşma olabilir" sözü sorulan Tuğluk, “Bir cinayet açığa çıkınca belli olacak. Kendileri de bunun bir provakasyon olduğunu ifade ettiler" diye yanıtladı. Kişisel görüşü sorulunca da Tuğluk, "Türkiye’deki derin güçlerin hala var olduğunu düşünüyorum. Bu barış sürecini sabote etmek isteyen güçler olduğuna inanıyorum" diye konuştu.
 
 Tuğluk daha sonra THY’nin tarifeli seferiyle saat 11.15’te Paris’e hareket etti.
 
 DHA