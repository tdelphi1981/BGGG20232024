PTT'nin 'T'si mobil olarak geri dönüyor
Ulaştırma, Denizcilik ve Haberleşme Bakanı Binali Yıldırım, PTT'nin 'T'sinin geri döndüğünü belirterek, PTT, memleketin her yerinde 4 bin 507 tane PTT noktasında vatandaşlara anlık telefon hizmeti verir hale geldi dedi.
Bakan Yıldırım, PTTcell'in tanıtım toplantısında yaptığı konuşmada, PTT'nin yeni bir işe girdiğini belirterek, amaçlarının milletin birbiriyle buluşması, erişilebilir bir ülke hedefini gerçekleştirmek olduğunu söyledi.

'DÖNÜŞÜ MUHTEŞEM OLDU'

Yıldırım, 1995'te PTT'nin T'sini aldılar, diye PTT'ciler üzülmüştü. Posta, telefon, telgraf diye bilinen PTT'nin T'si geri geliyor. Telefon gitmişti, şimdi geri geliyor, ama bu dönüş muhteşem bir dönüş. Artık PTT, memleketin her yerinde 4 bin 507 tane PTT noktasında vatandaşlara anlık telefon hizmeti verir hale geldi diye konuştu.

Eskiden insanların telefonla konuşmak için sıraya girdiklerini anımsatan Yıldırım, şimdi vatandaşların PTTcell'i alacaklarını ve yükledikleri kadar konuşacaklarını söyledi.

PTTcell'in tarifeleri hakkında bilgi veren Yıldırım, 5 dakikası 30 kuruş ve 3 bin dakika bedava konuşma fırsatı sağlayan tarifenin cazip olduğunu söyledi.

"TADINDAN YENMEZ"

Anadolu'da insanların konuşmayı sevmediğini dile getiren Yıldırım, 2 dakika 10 kuruş, tarifesi yaparsanız telefonu bir muhabbet etme aracı değilde, köyde, tarlada, dağda, bayırda işi gücü olan vatandaşa da hizmet yapmış olursunuz. 5 dakika 30 kuruş devam etsin. Ama bir de 2 dakika 10 kuruş, olursa bu iş tadından yenmez. Benimki sadece fikir. Ama hesabını yapın dedi.

PTT Genel Müdürü Osman Tural da bu tarifenin yapılacağını söylemesi üzerine Bakan Yıldırım, İyi hayırlı olsun dedi.

PTT'nin her 2-3 haftada bir yeni bir hizmetle milletin karşısına çıktığını belirten Yıldırım, 2000'li yıllarda PTT'nin aylık 2 milyon 400 işlem yaparken, bugün bu sayının 26 milyona yükseldiğini de söyledi.