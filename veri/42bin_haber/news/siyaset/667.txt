'Birand'ı sevgiyle hatırlayacağız'
 
 Başbakan Recep Tayyip Erdoğan, Posta Gazetesi Başyazarı ve Kanal D Haber Grubu Başkanı Mehmet Ali Birand’ın, geriye bıraktığı eserleriyle daima seçkin ve saygın bir gazeteci olarak hatırlanacağını bildirdi. 
 
 Başbakan Erdoğan, Birand’ın vefatı nedeniyle başsağlığı mesajı yayımladı. Mesajında, medyanın önemli simalarından Birand’ın vefatını derin bir teessürle öğrendiğini belirten Erdoğan, şunları kaydetti: "Mesleğine tutkunluğu, çalışkanlığı ve üretkenliğiyle meslektaşlarının yanı sıra okurlarının ve izleyicilerinin de takdirine mazhar olan Sayın Birand, geriye bıraktığı eserleriyle daima seçkin ve saygın bir gazeteci olarak hatırlanacaktır. Mehmet Ali Birand’a Allah’tan rahmet, ailesine ve medya camiamıza sabır ve metanet diliyorum." 
 
 Usta haberci Mehmet Ali Birand'ın ardından siyaset dünyası üzüntülerini şöyle ifade ettiler....
 
 TBMM Başkanı Cemil Çiçek
  
 "Basın dünyasının değerli ismi Birand’ın vefatını derin bir üzüntüyle öğrendim. Yazılı basında gösterdiği başarıyı, televizyonculukta da devam ettiren ve yaptığı 32. Gün programı ile haberi bütün boyutlarıyla izleyiciye aktaran basın dünyamızın duayen ismi merhum Birand’ı sevgiyle hatırlayacağımızı ifade etmek istiyorum. Çalıştığı kurumlara ufuk kazandıran merhum Birand’ın, sorgulayıcı habercilik yöntemiyle her zaman hatırlanacağını biliyorum. Yetiştirdiği gazetecilerle basın dünyamıza nitelik kazandıran merhum Birand’a Allah’tan rahmet, değerli yakınlarına ve basın dünyamıza başsağlığı diliyorum." 
 
 
 9. Cumhurbaşkanı Süleyman Demirel:
  
 "Değerli gazeteci ve fikir adamı Mehmet Ali Birand’ı kaybetmenin derin acısını yaşıyoruz. Birand’a Allah’tan rahmet, ailesine, dostlarına, sevenlerine ve Türk milletine başsağlığı diliyorum."
 
 CHP Genel Başkanı Kemal Kılıçdaroğlu:
  
 "Özgür basın, özgür yayıncılık ve özgün haberciliğin önden gelen ismi Birand’ın vefatını derin bir üzüntü ile öğrendim. Halkın doğru haber alma ve gerçekleri öğrenme hakkı çabasıyla, hayaliyle dünyamızdan ayrılan Mehmet Ali Birand’ın hayalinin birgün gerçekleşmesi dileğiyle usta gazeteci Birand’a rahmet, ailesine, basın dünyasına ve Türkiye’ye başsağlığı diliyorum."
 
  