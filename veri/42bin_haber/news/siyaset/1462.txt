'Devlet PKK ile masaya oturmaz'
Osmaniye Valisi Celalettin Cerrah, şehit aileleri ile yaptığı toplantıda dile getirilen serzenişler üzerine devletin terör örgütü PKK ile masaya oturup, müzakere yapmayacağını belirterek, "Bizim sorunumuz PKK ve buna terörist demeyenlerle" dedi.
Valilik Ahmet Cevdet Paşa Toplantı Salonu'nda şehit yakınları ve gazilerle bir araya gelen Vali Cerrah, istek ve şikayetleri dinledi. 18 yıl önce Kuzey Irak'ta düzenlenen operasyonda, omuriliğine isabet eden kurşun sonucu tekerlekli sandalyede yaşamını sürdürmek zorunda kalan Gazi Mustafa Aksu, 'Barış süreci' olarak nitelendirilen gelişmeleri eleştirerek, şöyle dedi:

"Kürt vatandaşlarımızla, bizlerin hiç bir sorunu yok. Onlarla pazarda, çarşıda beraberiz. Bizim PKK ile sorunumuz var. Devletin PKK ile anlaşmasına çok üzülüyoruz. Madem anlaşacaktınız, bu kadar insanın çocuklarını niye öldürttünüz? Niye bizi sakat bıraktınız? Biz kesinlikle PKK ile anlaşılmasını desteklemiyoruz, taraf değiliz. Ben hakkımı helal etmiyorum." 

Şehit yakınları ve gazilere bazı kamu dairelerinde olumsuz davranışlarda bulunulduğunu da belirten Aksu, şöyle dedi:

"Biz eskiden devlet dairelerine gittiğimizde, 'Senin için ne yapabilirim gazim?' denilirdi, şimdi ise 'Niye geldiniz?' gibi deniliyor. Bunlar, bizi rencide ediyor. Biz o kadar adil bir milletiz ki, çocuk katilini bile adaletin önüne çıkartıp yargılıyoruz, 300 silah arkadaşımız onu bekliyor. Ama müttefikimiz Amerika, Bin Ladin'i ne yaptı? Öldürdü, okyanusa attı. Bir toplumsal barış yapılırken, hangi vaatleri verdiniz, bunları açıklayın. Bize, istediğimiz haklarımız için 40 dereden su getiriliyor, alnımızdan terler boşalıyor. Kızdığımız zaman, 'kızdı' diyorlar. Vatan, millet, bayrak için 2 oğlumla birlikte ölmeye hazırız. Bu solculuk, sağcılık, milliyetçilik olsun. Adı ne olursa olsun, biz bu vatanı seviyoruz. Bu vatan kolay alınmadı, biz de kolay kolay vermeyi düşünmüyoruz. Barış yapılırken, onur ve gururumuz incitilmeden yapılsın istiyoruz." 

"DEVLETİMİZ PKK İLE MÜZAKERE YAPMAZ"

Gazi Aksu'nun konuşmasını dinleyen Vali Cerrah, devletin, kesinlikle PKK ile oturup müzakere yapmayacağını söyledi. Cerrah, PKK'nın Kürt halkıını temsil etmesinin söz konusu olmadığını belirterek, şöyle konuştu: 

"Sizin de söylediğiniz gibi Kürt vatandaşlarımızla kesinlikle bir problemimiz yok. Tarih boyunca, 'Türk-Kürt' diye ayrım yapmadan, beraber yaşadık. Bizim sorunumuz; PKK ile yani teröristle ve bunlara 'terörist' demeyenlerle. Zaten devletimiz, hükümetimiz de PKK ile kesinlikle masaya oturmayacağını, oturulmayacağını her fırsatta söylüyor. Ancak bu kanın durması için bazı yolların denenmesi gerekiyor. Bu yolları deniyorlar. İnşallah çok kısa sürede bu sorunu çözeriz. Çünkü, bunun arkasında, başka devletlerin parmağının olduğunu herkes biliyor. Devlet olarak bunu bozmaya çalışıyoruz. Teröristler, kesinlikle Kürt halkını temsil edemez. Şu anda, Osmaniye'de de Kürt vatandaşlarımız var ve hiç bir sorun yok. Devlet, kesinlikle PKK teröristiyle masaya oturmaz, pazarlık da yapmaz. Devletin bütün imkanlarını size versek, ne kopan bir uzvunuzu geri yerine getirebiliriz, ne de şehidimizi geri getirebiliriz. Ama bu vatan için kim şehit olmak istiyorsa, savaşa girdiğimizde şehitlik ve gazilik kime Allah nasip ederse, o olur, buna inanıyorum. Yanınızda kaç arkadaşınız vardı ama gazilik size nasip oldu. Devlette 42 yılım geçti ve çalışma süremin çoğu Türkiye'nin terör bölgeleriydi. Nasip olmadıktan sonra hiç bir şey olmaz."