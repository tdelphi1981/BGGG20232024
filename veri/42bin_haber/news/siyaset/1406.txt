İmralı heyetine vize çıktı
Öcalanla yapılacak görüşme için İmralıya gidecek ikinci heyete vize çıktı. BDPnin şifahi olarak verdiği listede yer alan Selahattin Demirtaş, Ahmet Türk ve Pervin Buldanın yeni heyette yer alacağı belirtilirken, hazırlıklar da tamamlandı.

BDP’NİN ŞİFAHİ BAŞVURUSU ONAY ALDI, HAZIRLIKLAR TAMAM 
Çözüme yönelik İmralı’ya ikinci bir milletvekili heyeti göndermek isteyen BDP’ye Hükümet’ten vize çıktı. BDP’nin Adalet Bakanlığı’na yaptığı şifahi başvurudaki listede yer alan Selahattin Demirtaş, Ahmet Türk ve Pervin Buldan’a onay çıktığı belirtildi. 
Mardin dönüşü karar verdi 
3 Ocak’ta Ahmet Türk ve Ayla Akat Ata’nın yaptığı ilk kritik ziyaretin ardından BDP eşbaşkanları Selahattin Demirtaş ve Gültan Kışanak ile DT eşbaşkanları Ahmet Türk ve Aysel Tuğluk’un yer aldığı ikinci bir heyeti Ada’ya göndermek isteyen BDP’ye Başbakan karşı çıkmıştı. Erdoğan’ın “Teröristlerle kucaklaşanlara izin vermeyiz” açıklamalarının ardından bir süre direnen BDP yönetimi, Hükümet kanadının kararlılığı üzerine listesini revize ederek Başbakan’ın işaret ettiği Kışanak ve Tuğluk’u listeden çıkarmıştı. Erdoğan başkanlığındaki Hükümet heyeti, önceki gün Mardin  dönüşünde BDP’nin listesini değerlendirdi. Kışanak ve Tuğluk’un listede yer almaması ‘iyi niyet’ olarak değerlendirildi ve Bakanlığa önerilen isimlerin İmralı’ya gidebileceği belirtildi. 
Ziyaret bugün ya da yarın 
Bu doğrultuda Demirtaş, Türk ve Buldan’ın isimleri için resmi prosedür hazırlıkları da yapıldı. BDP heyetinin bugün veya yarın İmralı’ya gidebileceği belirtiliyor. Ziyarette bir süredir üst düzey devlet yetkilileriyle barış süreci üzerine müzakereler yapan Abdullah Öcalan’ın, varılan uzlaşma doğrultusunda BDP’lilere mesaj vermesi bekleniyor.  PKK’nın Kandil’deki yöneticilerinden Murat Karayılan da Öcalan’ın vereceği yol haritasını uygulamaya hazır olduklarını belirtti. BDP Genel Başkanı Selahattin Demirtaş ise “ Süreç normalleşerek devam etmeli” diye konuştu. 
İsim şartı yok heyeti bekliyor 
İMRALI’YA giden Öcalan’ın kardeşi Mehmet Öcalan, dönüşte yaptığı açıklamada, Abdullah Öcalan’ın, isim şartı olmadığını, sürecin ilerlemesi açısından heyeti beklediğini söyledi. Mehmet Öcalan “Aile görüşünü yaptık. Diğer konuları da gündeme getirdik. Sürecin ilerlemesi için en kısa dönemde eş başkanlar veya bir heyetin buraya gitmesi gerekiyor. Kamuoyuna, Kandil gerekiyorsa Kandil’e bu mesaj kuşlarla gidilmez, insanlarla gidilir. Bir an önce bir heyetin oraya gitmesi çok önemlidir. Eğer süreç ilerleyecekse ikinci görüşün olması gerekiyor. Bazı mesajlar bazı yerlere gidecekse bu insanalarla gidilir” diye konuştu. 
Bozdağ: Şartlı cümle kurmak yanlış olur 
Başbakan Yardımcısı Bekir Bozdağ, BDP Genel Başkanı Selahattin Demirtaş’ın, İmralı’ya gidecek heyette yer alacaklar isimler konusunda, ‘’Şayet bizim önerdiğimiz isimler kabul görmezse süreci dışarıdan destekleriz. Sürecin dışında oluruz’’ açıklaması ile ilgili, ‘’Şartlı cümleler kurmak doğru bir yaklaşım değil. Şartlı cümleler ne kadar çok kurulursa o kadar yanlış yapılır onun için doğru görmüyoruz’’ dedi. Bozdağ, bir gazetecinin, BDP Milletvekili Sırrı Sakık’ın ‘’Eğer PKK süreci olumsuz etkilerse biz onun da yakasına yapışırız’’ sözlerinin hatırlatması üzerine de ‘’Bunu söylemekten öte eylemleriyle ve söylemleriyle ortaya koymaları lazım. Hep beraber göreceğiz’’ karşılığını verdi.