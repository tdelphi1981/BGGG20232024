Örgüt lideri gazeteci listesinde
TGSnin 2011 ve 2012 yılı tutuklu gazeteciler listesinde önceki gün gözaltına alınan Kaan Ünsal da yer alıyor. Örgütün 4 kişilik Türkiye Komitesinde yer alan Ünsal, cezaevinden yeni çıkmıştı.

ÖNCEKİ gün yapılan DHKP-C operasyonunda gözaltına alınan örgüt yöneticisi Kaan Ünsal’ın adının 2011 ve 2012 yıllarında hazırlanan tutuklu gazeteciler listesinde olduğu öğrenildi. 2010 yılında Yürüyüş Dergisi’ne yönelik baskından sonra tutuklanan Kaan Ünsal’ın DHKP-C’nin dört kişiden oluşan Türkiye Komitesinde yer aldığı iddia ediliyor. 
Yıpratma kampanyası 
2000’li yıllarda cezaevinde açlık grevine katılan Kaan Ünsal 2010 yılında Yürüyüş dergisine yapılan baskında bir kez daha göz altına alındı ve tutuklandı. ‘Türkiye’de mesleğini yaptığı için tutuklanan gazeteci yok, terör suçlarından tutuklanan gazeteciler var’ açıklamalarına rağmen, hükümeti dünya kamuoyunda güç durumda bırakmak için ‘Tutuklu gazeteciler’ listeleri hazırlanıyor. 
2 ayrı listede ismi var 
DHKP-C yöneticisi Ünsal’ın ismi de o listelerde ‘gazeteci’ olarak yer alıyor. Ünsal  2011 yılında Türkiye Gazeteciler Sendikası tarafından hazırlanan tutuklu gazeteciler listesinin 48. sırasında yer alıyor. Ünsal’ın ismi 2012 yılındaki aynı listede de yer alıyor. 
TÜRKİYE’DEKİ 4 YÖNETİCİDEN BİRİ 
DHKP-C’YE yönelik olarak önceki gün yapılan baskında gözaltına alınan 13 kişinin işlemleri devam ediyor. Örgütün haberleşme ağını yeniden kurduğu ve kozmik oda sayısını ikiye çıkardığı bilgisinin ardından yapılan operasyonda göz altına alınanlar arasında örgüt yöneticilerinden Kaan Ünsal da var. DHKP-C’nin Türkiye komitesinde yer alan ve illegal faaliyetlerden sorumlu olduğu iddia edilen Ünsal, geçtiğimiz aylarda cezaevinden çıkmıştı.