Başbakan Erdoğan: Hakan Şükür attığı gollerle tarih oldu
Başbakan Erdoğan, AK Parti Milletvekili Hakan Şükür'ün, Burdur'da yaptığı "Aslında bu açıdan bakarsanız Türk değilim" sözlerine gelen tepkilere cevap verdi.
Başbakan Recep Tayyip Erdoğan, Burdur'da bir konferansta Arnavut olduğunu söylediği için eleştirilen AK Parti Milletvekili Hakan Şükür'e destek verdi. Şükür'ün attığı gollerle tarih olduğunu belirten Erdoğan, "Utanmadan sıkılmadan bazı gazeteler kalkıyor şimdi onunla ilgili, onu Türklüğün dışında bir yere oturtmak istiyor. Böyle demedi de, böyle dedi. Asıl ayrımcılığı onlar yapıyor." dedi. 

Zeytinburnu'nda gerçekleştirilen kentsel dönüşüm projesi ile ilgili törende konuşan Başbakan Erdoğan, Hakan Şükür'ün eleştirilen sözlerine değindi. Mehmet Akif Ersoy'un Arnavut olduğunu ancak İstiklal Marşı'nı yazan şair olduğunu hatırlatan Erdoğan şöyle konuştu: "Milletvekili arkadaşım Burdur'da Mehmet Akif Üniversitesi'nde bir konferans verdi. Konferansta kendisini tanıtıyor. 'Ben aslen Türk değilim, ben Arnavutum' diyor. Mehmet Akif de Arnavut ama o Arnavut olarak İstiklal Marşımızın şairi. O Mehmet Akif'i Türklükten çıkarıyor mu? O ırkı anlamda Arnavutluğun müdebbir bir savunucusu olmadı. Hakan Şükür kardeşimiz bir Arnavut çocuğu olarak bu ülkenin milli takımında ondan daha fazla forma giyen bir ikinci kişi yok. Göğsünde ay yıldızlı bayrağı taşıyan ve en çok gol atan bir kardeşimiz. Bu milletin evladı. Utanmadan sıkılmadan bazı gazeteler kalkıyor şimdi onunla ilgili onu Türklüğün dışında bir yere oturtmak istiyor. Böyle demedi de böyle dedi. Asıl ayrımcılığı onlar yapıyor. Lafla peynir gemisi yürümez. İş üreteceksin, iş. Ziya Paşa'nın dediği gibi, 'eşek ölür kalır semeri insan ölür kalır eseri' Hakan Şükür attığı gollerle tarih oldu, giydiği forma ile milli takım forması ile tarih oldu, onunla anılacak. Biz de diktiğimiz bu eserlerle anılacağız, onlar istese de istemese de."