Meclis'te bu yıl 103 kanun kabul edildi
Yoğun bir yılı geride bırakmaya hazırlanan TBMM'de yıl içinde 103 kanun kabul edildi. Meclis'e 185 kanun tasarısı ve 832 kanun teklifi sunuldu 
 TBMM Kanunlar ve Kararlar Başkanlığı, TBMM Başkanlığı İdari Teşkilatı Kanunu’nun kabul edildiği 18 Aralık 2011 tarihi itibariyle bir yıllık faaliyet raporu hazırladı. Rapora göre, TBMM Başkanlığı’na 185 kanun tasarısı sunuldu, 46 tasarı kanunlaştı, 83 tasarı Genel Kurul gündemine alındı. Komisyonlarda ise toplam 106 kanun tasarısı bulunuyor. 
 Aynı süre içinde Meclis Başkanlığı’na 832 kanun teklifi verildi. Bir yılda 65 kanun teklifi yasalaştı, 18 kanun teklifi Genel Kurul gündemine alındı. Komisyonlarda bulunan kanun teklifi sayısı ise 945. 
 Söz konusu tarihler arasında toplam 103 kanun kabul edildi. 
 Meclis’te, 23. Yasama Dönemi’nden kalan 235 ve 24. Yasama Dönemi’nde gelen 35 olmak üzere toplam 270 KHK’dan biri görüşülerek kanunlaştı. Rapora göre, 269 KHK, ilgili komisyonlarda bulunuyor. 
 Son bir yılda TBMM Başkanlığı’na, yasama dokunulmazlığının kaldırılması hakkında 320 Başbakanlık Tezkeresi geldi. Tezkerelerden 2’si Başbakanlığa iade edilirken, diğer tezkereler Karma Komisyon’a sevk edildi. 
 -Denetimde yoğunluk-
  
 Rapora göre, aynı tarihler arasında 1876 sözlü soru önergesi verildi. Bu sorulardan 119’unun yanıtlanırken, 6’sı geri alındı, 74’ü iade edildi, 75 soru önergesiyle ilgili işlem devam ediyor. 1602 sözlü soru önergesi ise Genel Kurul gündeminde bulunuyor. 
 Aynı tarihler arasında 11 bin 545 yazılı soru önergesi verilirken bunlardan 3 bin 89’u süresi içinde cevaplandırılmadı. 2’si geri alınırken 6 bin 544’ü süresi içinde yanıtlanmadığından Gelen Kağıtlar’da yayımlandı. 
 Gelen Kağıtlar’da yayımlanan bu sorulardan 3 bin 835’i süresi geçtikten sonra cevaplandırıldı. 297 yazılı soru önergesi ise TBMM İçtüzüğü hükümlerine uygun olmaması nedeniyle iade edildi. Halen 1613 önerge hakkında işlem devam ediyor. 
 -19 gensoru önergesi verildi-
  
 Denetim faaliyetleri kapsamında 885 Meclis Araştırma önergesi verilirken bunlardan biri iade edildi. 52 önerge gündemde bulunurken 831 önerge ise gündeme alınmayı bekliyor. 
 Son bir yılda, 1 Meclis soruşturması önergesi verildi ancak Genel Kurul tarafından önerge kabul edilmedi. 
 Meclis’te ayrıca 18 genel görüşme önergesi verilirken, bunlardan biri Genel Kurul gündeminde bulunuyor. 17 önerge de gündeme alınmayı bekliyor.
 Aynı tarihler arasında 19 gensoru önergesi sunulurken 5 önerge geri alındı, 14 önerge Genel Kurul tarafından reddedildi. 
 Kubilay Çelik - AA