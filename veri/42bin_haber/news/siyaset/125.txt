'AKP, AB'yi gündemden çıkardı'
CHP Genel Başkan Yardımcısı Faruk Loğoğlu, AK Parti’nin Avrupa Birliği’ne (AB) tam üyelik hedefinden vazgeçerek, reform gündemini terk ettiğini ifade etti.
 Loğoğlu, yaptığı yazılı açıklamada, AK Parti’nin, 2002–2005 döneminde CHP’nin de desteğiyle başlatılan reform sürecini zamanla bilinçli olarak yavaşlattığını ve tedricen durma noktasına getirdiği görüşünü savundu. Loğoğlu, “AB sürecinin yavaşlatılmasına paralel olarak demokrasi, hukukun üstünlüğü, insan hakları, kadın-erkek eşitliği ve laiklik dahil, toplumsal yaşamın hemen her alanında ülkemiz geriye doğru gitmeye başlamıştır” dedi. Bu tespitin, AB Komisyonu Türkiye 2012 İlerleme Raporu’ndaki değerlendirmelerle de açıkça doğrulandığını belirten Loğoğlu, Reform İzleme Grubu’nun (RİG) açıklamalarını ise eleştirdi. Yapısı itibariyle çoğulculuktan uzak ve sadece iktidar partisinin görüşlerini “partizanca bir anlayışla” dile getiren RİG’in değerlendirmelerinin toplumun AB üyeliğine genel bakış açısını yansıtmadığını ifade eden Loğoğlu şöyle devam etti:
 “AB üyelik süreci, diğer ülkelerde olduğu gibi çoğulcu, toplumun her kesiminin katılımının sağlandığı, demokratik bir yaklaşım ve yönetim gerektiriyor. Oysa AKP iktidarı başına buyruk bir anlayışla AB’ye tam üyelik hedefinden vazgeçerek reform gündemini terk etmiş, bu tutumunu eleştiren AB İlerleme Raporu’nu da çöpe layık görmüştür. AB’nin eleştiri konusu yaptığı hususları en fazla kendi yurttaşlarımız günlük yaşamlarında hissederken, RİG gerçeklerle örtüşmeyen ve inandırıcı olmayan açıklamalar yapmaktadır. AB konusunda, AKP kendi masalını kendi dinlemeye devam etmektedir. AKP’nin beceriksiz kişilerin egemenliğinde, partizanca yönettiği AB sürecinin sonu tam üyelik değil, çağdaş dünyadan uzaklaşmış bir Türkiye’dir. AB İlerleme Raporu ve AKP’nin AB kurumlarına karşı takındığı tutum bir kez daha göstermiştir ki Türkiye’nin AB’ye tam üyelik süreci partiler üstü ve akılcı bir yönetim ve şeffaf bir liderlik gerektirmektedir. İktidarın ve AB içindeki Türkiye karşıtı grupların gündemi ne olursa olsun, CHP ilerici gündeminin parçası ve bir çağdaşlaşma projesi olarak gördüğü AB’ye tam üyelik hedefinin takipçisi olmaya devam edecektir. AB üyeliği dış politika vizyonumuzun stratejik önemdeki bir boyutudur. AB’ye tam üyeliği hedefleyen politikamızı yurttaşlarımızın çıkarlarını odak noktası yaparak sürekli dile getirmeye ve derinleştirmeye devam edeceğiz.”
 ANKA