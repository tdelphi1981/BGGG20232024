Bahçeli son gün bin kişiyle görüştü
MHP Genel Başkanlığı'na 6. kez seçilen Devlet Bahçeli'nin, Merkez Yönetim Kurulu (MYK) listesinde bazı detaylar dikkat çekti.
 Buna göre,  75 kişilik listenin yarısını değiştiren Bahçeli, genç isimlerle tecrübelileri bir araya getirerek ekipleşmeye izin vermedi. Bahçeli, kongre öncesi Genel Merkez'de yaklaşık bin kişiyle görüştü. Listeyi bu temasların ardından oluşturan Bahçeli, seçimi kazandıracak en önemli hamlelerden birini ise İstanbul'da yaptı.
 İSTANBUL'DAN SADECE 20 FİRE 
  MEVCUT İl Başkanı Abdurrahman Başkan'a listesinde yer vermeyen Bahçeli, İstanbul kongresini 8 oyla kaybeden Erdem Karakoç'u listeye alarak kritik bir hamle yaptı. Yine İstanbul delegesi üzerinde etkili olan Mehmet Bülent Karataş, Bahçeli'nin MYK'sında yer buldu. MHP lideri Bahçeli'nin, İstanbul'dan sadece 20 fire verdiği ifade ediliyor.
 Haberal yerini korudu
 - MYK'DA, savcı Doğan Öz'ün öldürülmesi ve Bahçelievler katliamı davasında idamla yargılanan ancak daha sonra serbest bırakılan İbrahim Çiftçi de yer aldı. Çiftçi, Devlet Bahçeli'nin ilk kez genel başkan seçildiği 1997 yılında genel başkanlığa aday olmuştu. 
 - ERGENEKON tutuklusu CHP Zonguldak Milletvekili Prof. Mehmet Haberal'ın oğlu Erkan Haberal, MYK'daki yerini korudu. Eski Ülkü Ocakları Genel Başkanı Harun Öztürk ise ilk kez MYK üyesi oldu.
 - MHP'DE oluşturulan MYK ve Merkez Disiplin Kurulu üyelikleri için üç gün itiraz süresi bulunuyor. Herhangi bir itiraz olmazsa, üyeler mazbatalarını alarak görevlerine başlayacak. En geç pazartesi günü yapılması planlanan ilk MYK toplantısında da partinin 15 kişiden oluşacak Başkanlık Divanı belirlenecek.