Kürtçe tercümanı oy birliği ile mahkemede çeviri yaptı
Anadilde savunma yasasının Resmi Gazetede yayımlanmasıyla birlikte mahkemelerde Kürtçe savunmalarda tercüman atamaları başladı. Türkçe öğretmeni olan KCK sanığı Ali Şimşekin Kürtçe yapmak istediği savunması için tercüman atandı.

KANUN YÜRÜRLÜĞE GİRDİ, İLK RESMİ ATAMA DİYARBAKIR’DA YAPILDI 
Terör örgütü PKK’nın üst yapılanması KCK’ya ilişkin görülen davada Kürtçe tercüman görev yaptı. Diyarbakır 6. Ağır Ceza Mahkemesi’nde görülen duruşmada, tutuklu 108 sanıktan 29 sanık hazır bulundu. Diğer tutuklu sanıklar ise rapor ve mazeret bildirerek duruşmaya katılmadı. Sanıklardan Ali Şimşek ile ilgili delillerin okunmasına geçilmeden önce söz alan sanık avukatı Mehmet Emin Aktar, ana dilde savunma ile ilgili yasanın Cumhurbaşkanı Abdullah Gül tarafından onaylandığını belirterek, ‘’Yasa yürürlüğe girdi. Müvekkillerimiz daha önce sorguda ve iddianamenin okunması sırasında suçlamalara karşı savunma yapamamıştı. Hem sorgu, hem de iddianameye karşı tercüman atanmasını talep ediyoruz’’ dedi. 
Hiçbir engel kalmadı 
Mahkeme Başkanı Bekir Soylu da, yeni yasayla ilgili değerlendirmeyi okudu. Sözkonusu kanuna göre sanığın tercümanını hazırlamak zorunda olduğunu belirten Soylu, sanığın meramını anlatacak kadar Türkçe bilmesine rağmen başka bir dilde savunma yapmasında hiçbir mahsurun olmadığını, tercüman vasıtasıyla savunmasını yapmasında hiçbir mahsur olmadığını dile getirdi. Mahkeme Başkanı Soylu, Kürtçe savunma talebinin oy birliğiyle kabul edildiğini ifade etti. Verilen aradan sonra sanığın tercümanı olarak emekli öğretmen Burhan Zorooğlu hazır edildi. 
SANIK KENDİSİ SEÇECEK 
“Anadilde savunma” ve hükümlülerin cezaevinde eşleriyle görüşmesine imkan tanıyan 6441 sayılı Ceza Muhakemesi Kanunu ile Ceza ve Güvenlik Tedbirlerinin İnfazı Hakkında Kanunda Değişiklik Yapılmasına Dair Kanun, Resmi Gazete’de yayımlandı. Kanuna göre, sanık; iddianamenin okunması ve esas hakkında mütalaanın 
verilmesi üzerine sözlü savunmasını kendisini daha iyi ifade edebileceğini beyan ettiği başka bir dilde yapabilecek. Tercüme hizmetleri, il adli yargı adalet komisyonlarınca oluşturulan listeden, sanığın seçeceği tercüman tarafından yerine getirilecek. 
YEMİN ETTİ VE GÖREVE BAŞLADI 
Mahkeme Başkanı, tercümana sanığın bütün söylediklerini aynen aktarması gerektiğini, bunun davanın sıhhati açısından çok iyi olacağını dile getirdi. Tercüman Burhan Zorooğlu, şöyle yemin etti: “Tarafından söylenenleri dosdoğru söyleyeceğime namusum ve şerefim üzerine yemin ederim.” 
Sanık Türkçe öğretmeni 
Üniversitede Türkçe bölümünü okuduğunu, Türkçeyi profesyonel şekilde konuşabildiğini ancak kendini anadilinde savunmak istediğini dile getiren Sanık Ali Şimşek, yine Kürtçe olarak, “Anadilde savunma hakkının verilmesinden dolayı çok teşekkür ederim. Bu kararı çok olumlu buluyorum. Yıllar sonra kendimizi kendi anadilimizde savunabileceğiz” şeklinde konuştu. Zorooğlu’na tercüman yemini yaptırıldıktan sonra duruşmaya devam edildi.