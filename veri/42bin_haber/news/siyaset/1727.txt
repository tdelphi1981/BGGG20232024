Emin Kuz Anayasa Mahkemesi üyesi oldu
Cumhurbaşkanı Abdullah Gül, Anayasa Mahkemesi üyeliğine Cumhurbaşkanlığı Genel Sekreter Yardımcısı M. Emin Kuz'u seçti.
Alınan bilgiye göre Cumhurbaşkanı Gül, yaş haddinden emekliye ayrılan ve eski Cumhurbaşkanlarından Süleyman Demirel'in atadığı isimlerden olan Anayasa Mahkemesi üyesi Fulya Kantarcıoğlu'nun yerine seçim yaptı.

Gül tarafından Anayasa Mahkemesi üyeliğine seçilen Emin Kuz, 1959 yılında Ankara'da doğdu. Ankara Üniversitesi Hukuk Fakültesi'ni 1981 yılında ikincilikle bitiren Kuz, aynı fakültede yüksek lisans yaptı.

Bir süre hakim olarak görev yapan Kuz, askerliğini Milli Savunma Bakanlığı'nda hukuk müşaviri olarak yerine getirdi. 1986 yılında girdiği Başbakanlık'ta uzman yardımcısı, uzman, daire başkanı, başmüşavir ve müsteşar yardımcısı olarak çalışan Kuz, 2005'te YÖK üyeliğine seçildi.

Emin Kuz, Başbakanlık Müsteşar Yardımcısı ve YÖK üyeliği görevlerini sürdürürken 7 Eylül 2007'de Cumhurbaşkanlığı Genel Sekreter Yardımcısı olarak atanmıştı.