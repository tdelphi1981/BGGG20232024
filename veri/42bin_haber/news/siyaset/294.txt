Askerin şerefini sorgulamak kimsenin haddi değil
Bütçe görüşmelerinde söz alan BDPli Hasip Kaplan, Uludere olayıyla ilgili Yürekli, şerefli bir asker arıyorum orduda Roboski katliamının emrini hangi siyasi verdi? deyince milletvekilleri tepki gösterdi.

Molotof atıp otobüs yaktınız 
AK Parti Grup Başkanvekili Mahir Ünal, “Siz molotof atıp halk otobüsünde yanan insanları, kepengini kapatmadığı için marketi yakılanları, terörü ve teröristi hiçbir şekilde kınamayıp, onun şerefini ve haysiyetini sorgulamayıp, şerefli ve haysiyetli Türk ordusuna laf atma cesaretine, kürsü dokunulmazlığıyla sahipseniz, bu, Türkiye Cumhuriyeti’nin büyüklüğünü, demokrasinin yüceliğini gösterir’’ dedi. 
Toptan suçlamak yakışmadı 
CHP Grup Başkanvekili Muharrem İnce “Ordu, 12 Mart, 12 Eylül’de bize işkence yaptı, tırnaklarımızı söktü, CHP’yi kapattı, mallarımıza el koydu ama bugün kin güdemeyiz. Devletlerin yaşamında kin olmaz ‘Oh olsun Başbuğ’a demek’ olmaz, intikamla devlet yönetilmez” derken, MHP’li Ali Uzunırmak da, Uludere’de  hatalı operasyon emrini verenin bir ekip olduğunu belirterek ‘’Sorumlu kimse onlar sorgulanabilir, itham edebilir ama oradan hareketle bütün kurumu itham etmek, töhmet altına bırakıp, ‘şerefli subay arıyorum’ demek, yakışmayan bir mülahazadır’’ dedi. 
Görevde iken hepsi şereflidir 
Kaplan’la en sert tepki Savunma Bakanı Yılmaz’dan geldi. Yılmaz “TSK’da görevli personelin şeref ve haysiyetini sorgulamak kimsenin haddi değil. Kahraman ordumuzda görev yapan her subayımız şerefli ve onurludur, görevinde kaldığı sürece’’ dedi. Uludere’de yaşananları savunanın olmadığını belirten Yılmaz, “Milletimiz kurtla beraber kuzuyu avlayanların, koyunla beraber ağlayanların kimler olduğunu çok iyi bilir. Bunu, Batman’da Mizgin Doruk ve karnındaki 8 aylık bebeğinin ölümünde gördük. ‘Biz bir aileyiz dedik’ dedik. Bunu anlayamayanlar oldu. Kişiler yanılsa da milletin vicdanı asla yanılmaz” dedi. 
‘BEDELLİ’DEN 2.8 MİLYAR LİRA: Savunma Bakanı İsmet Yılmaz, 15 Aralık itibariyle 69 bin 320 yükümlünün bedelli askerliğe müracaat ettiğini belirterek, 2 milyar 4 milyon 780 bin lira gelir elde edildiğini, bedelin tamamının ödenmesi halinde 2 milyar 79 milyon 810 bin lira gelir sağlanacağını bildirdi.