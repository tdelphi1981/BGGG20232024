Olası canlı bomba sırra kadem bastı
EMNİYETİN canlı bombalı eylem istihbaratına rağmen izini kaybettirip ABD Büyükelçiliğine yönelik eylem gerçekleştiren Ecevit Şanlı gibi takip altındaki bir DHKP-C militanıyla da irtibatın kesildiği öğrenildi.

 Canlı bombalı eylem sonrası güvenlik birimleri tarafından yakın takibe alınan olası eylemciler arasında yer alan B.Y.’nin örgüt çevreleriyle de irtibatını kopardığı belirlendi. Güvenlik güçleri tüm kritik noktalarda yetkilileri fotoğraflarla birlikte uyardı. 
Tüm hassas noktalar uyarıldı 
DHKP-C’nin eyleme gönderdiği “Feda Savaşçılarının” taktik olarak kullandığı kapalı devre çalışma sistemi ile B.Y.’nin ortadan kaybolmasının büyük benzerlik göstermesi istihbarat ve güvenlik birimlerinin alarma geçmesine neden oldu. B.Y.’nin fotoğrafları hassas noktalar olarak tabir edilen muhtemel eylem alanlarında görevli personele gönderilirken, tüm emniyet birimleri karakollara kadar uyarıldı. Polis, örgütün ikinci eyleminin Çağdaş Hukukçular Derneği yöneticileri ve Halkın Hukuk Bürosu avukatlarının da tutuklandığı geçtiğimiz ay düzenlenen DHKP-C operasyonunun misillemesi olarak emniyet birimlerine yönelik olarak yapılabileceğini değerlendiriyor. 
En son Yunanistan’la görüştü 
ABD Büyükelçiği’ne yönelik saldırıyı gerçekleşen Ecevit Şanlı’nın irtibatlarıyla ilgili olarak İstanbul ve Ankara Emniyet Müdürlüğü tarafından yürütülen çalışmada ise Şanlı’nın Türkiye’de kimlerle ilişkiye geçtiğine yönelik somut bir bilgi elde edilemedi. Almanya’dan Aralık ayı ortalarında Yunanistan’a geçen Şanlı’nın burada Yunanistan sorumlusu Hüseyin Fevzi Tekin ile görüştüğü belirlendi. Lavrion kampından birkaç gün kaldığı tespit edilen Şanlı’nın buradan ayrıldıktan sonra örgütle bağlantısını kopardığı ve eylemi gerçekleştirene kadar kimseyle irtibata geçmediği kanaatinin güvenlik birimlerinde oluştuğu öğrenildi.