Özhaseki, CHP'li Baykal ile Kart'tan tazminat kazandı
Kayseri Büyükşehir Belediye Başkanı Mehmet Özhaseki'nin, eski CHP Genel Başkanı Deniz Baykal'dan 10 bin lira, CHP Konya Milletvekili Atilla Kart'tan ise 6 bin lira tazminat kazandığı bildirildi.
Büyükşehir Belediyesi'nden yapılan yazılı açıklamada, CHP'lilerin Kayseri Büyükşehir Belediyesi hakkında ortaya attığı iddiaların yalan ve iftiralardan oluştuğunun, sonuçlanan mahkeme kararlarıyla tek tek tescillendiği belirtildi.

Büyükşehir Belediye Başkanı Özhaseki'nin son olarak, kendisine yönelik sözlerinden dolayı eski CHP Genel Başkanı ve CHP Antalya Milletvekili Baykal ile CHP Konya Milletvekili Kart'a tazminat davası açtığı hatırlatıldı.

Kayseri 4. Asliye Hukuk Mahkemesi'nde görülen davalar neticesinde, Özhaseki'ye yönelik sözlerinden dolayı, Baykal'ın 10 bin lira, Kart'ın ise 6 bin lira tazminat ödemesine hükmedildiği kaydedildi.

Mahkeme heyeti mahkeme masraflarının da Baykal ve Kart'tan alınmasına hükmetti.