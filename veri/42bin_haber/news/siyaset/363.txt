Kılıçdaroğlu'ndan Levent Kırca'ya yanıt
CHP Genel Başkanı Kemal Kılıçdaroğlu, Levent Kırca'nın sözleriyle ilgili söyleyecek bir şey bulamadığını ifade etti.
CHP Genel Başkanı Kemal Kılıçdaroğlu, basın yayın organlarının Ankara temsilcileriyle bir araya geldi. ODTÜ'deki olaylar konusunda konuşan Kılıçdaroğlu, "Öğrenci slogan atabilir, yürüyebilir, protesto edebilir. Siz 3 bin 500 polisle gideceksiniz, öğrenci tepki vermeyecek. Rektörlerin '3 bin 500 polisle girilmez, buralar bilim yuvalarıdır' demesi lazım. Öğrenciler, buna tepki verir. Sayın Başbakan, sadece işin bir boyutunu ele alıyor. Zırhlı araçlarla 3 bin 500 polisle giderseniz, kusura bakmayın protesto gelir." ifadelerini kullandı. 

Kılıçdaroğlu, şiddetin arkasına saklanmak, şiddeti bir protesto aracı olarak görmeyi doğru bulmadığını da ifade etti. 

Tekirdağ'da bir CHP'li üyenin başörtüsü konusunda attığı twitle ilgili bir soruya ise Kılıçdaroğlu, üyenin disipline sevk edildiğini ve gereğinin yapılacağını söyledi. Kılıçdaroğlu, "Hiç kimsenin bir olayı şu veya bu şekilde aşağılayıcı bir şekilde dillendirmemesi gerekiyor. Demokrasilerde bu tür ifadeleri kullanması doğru değildir." diye konuştu.
 
Ayrıca, Levent Kırca'nın şahsına yönelik sözlerinin sorulması üzerine Kılıçdaroğlu, "Levent Kırca'nın sözleriyle ilgili söyleyecek bir şey bulamıyorum. Sanatçılarla karşı karşıya gelmek istemem. Sanatçıdır, herkesin sanatına saygı duyarız." karşılığını verdi.



BAŞBAKAN'IN DİNLENMESİ

Başbakan'ın odasında dinleme cihazının bulunmasına dönük bir soruya Kılıçdaroğlu, yasa dışı dinlemeye herkesin ortak tepki göstermesi gereken suç olduğunu vurguladı. "Yasa dışı dinlemeyi yasal hale getiren uygulamalar var." diyen Kılıçdaroğlu, "Eğer siz bazı gazetecileri dinlemek için sahte isimlerle karar çıkarıyorsanız bu da daha vahim bir suçtur." diye konuştu. Kılıçdaroğlu, şunları söyledi: "Yasa dışı dinlemeyi yasal yönlerden kılıf hazırlayıp bir şekilde yargıcın önüne götürüp karar aldırıyorsanız buna hepimizin tepki göstermesi gerekiyor. Bir ülkede yasa dışı dinleme Başbakan'ı dinleme noktasına gelmişse o da vahim bir durumdur. Dinlemeleri Sayın Başbakan derin devlete bağlıyor, hala sonlandıramadığını ifade ediyor. Önce Sayın Başbakan'ın derin devlet konusundaki düşüncesini netleştirmesi gerekiyor." 

 "Susurluk olayı derin devletin yasa dışıyla işbirliğidir." diyen Kılıçdaroğlu, "Bizim karşı çıktığımız nokta budur. Yasa dışı dinlemeyi hangi derin devlet yaptı; yasal olan mı yasa dışı olan mı yaptı? Bunu yanıtlaması gereken Sayın Başbakan'dır." ifadesini kullandı. 

 Kendilerine gelen bilginin CHP'nin dinlendiği yönünde olduğunu dile getiren Kılıçdaroğlu, bu konuda birçok kez açıklama yaptıklarını hatırlattı. Kılıçdaroğlu, "Başbakan'ın dinlenmesi vahim bir olaydır. Kararlılıkla üzerine gidip sorunu çözmeleri, faili bulup yargının önüne çıkarmaları gerekiyor." diye belirtti. Dinlemeler konusunda hükümetin uyguladığı çifte standarta karşı çıktıklarını dile getiren Kılıçdaroğlu, etme bulma dünyası olduğunu, gelip Başbakan'ı bulduğunu ifade etti. CHP lideri, Başbakan'ın, devletin, ilgili kurumların harekete geçip olayın aydınlatılması gerektiğini kaydetti.