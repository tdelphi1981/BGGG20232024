Erdoğan: Böyle gelmiş böyle gider diyemeyiz
BAŞBAKAN Recep Tayyip Erdoğan: "Ecdadımızın ilham aldığı o güçlü şehirleri bugün aynı şekilde icat etmek için çaba gösteriyoruz. Böyle gelmiş böyle gider diyemeyiz, eli kolu bağlı duramayız. Şehirleri sağdan soldan onarıp bununla da yetinemeyiz. Biz bir zihniyet dönüşümünü gerçekleştirip gelecek nesilleri de bu iz üzerinden devam ederek, geleceğin şehirlerini inşa etmesi için uğraşıyoruz. Çevre ve Şehircilik Bakanlığımız afet riski olan konutlarımızın dönüşümünü başlattı." dedi.
Başbakan Recep Tayyip Erdoğan, Çevre ve Şehircilik Bakanlığı'nın çevre yatırımları açılışı ve temizlik-denetim araçları dağıtımı törenlerine katıldı. Törene ayrıca, Çevre ve Şehircilik Bakanı Erdoğan Bayraktar, Ulaştırma Denizcilik ve Haberleşme Bakanı Binali Yıldırım ile Orman ve Su İşleri Bakanı Veysel Eroğlu da katıldı.

Erdoğan açlış töreninde yaptığı konuşmasında, batı medeniyetinde kentlerin sadece zenginlerin, soyluların yaşayabildiği, yoksulların ve köylülerin dışarıda tutulduğu ya da hizmetkar olarak bulunabildiği yerler olduğunu belirtti. Kentte yaşayanlar medeni, kent dışında yaşayanlar ise vahşi kabul edildiğini söyleyen Erdoğan, "Bizim medeniyetimizde bunun tam tersi söz konusuydu bizde kent diye kavram yoktur. Şehir medeniyetin doğduğu yer olduğu kadar medeniyeti şekillendiren de bir yerdi. Bizim şehirlerimiz tarihte hiçbir yerde dışlayıcı olmamıştır. İnsan yaşadığı yere bir şey katıyorsa, köyde bile yaşasa medenidir. Biz tabiattan aldığı kadar tabiata vermeyi bilen bir medeniyetin mensubuyuz" dedi.

"Evinin, fabrikasının atık suyunu akarsuya verenler var" diyen Erdoğan, "Onlar vahşiler sınıfına giriyor. Kimsenin bir başkasına zulmetmeye hakkı yoktur. Doğaya da zulmetmeye hakkı yoktur. Tabiatı umursamaz şekilde vahşice sömürmek bizim medeniyetimizde, tarihimizde yeri olmayan bir tavırdır. Aynı durum şehirler için de geçerli. Yüksek binalar, yollar köprüler inşa etmek bir şey ifade etmez. Şehri şehir yapan içindeki insandır. Şehirler insanla zengindir" şeklinde konuştu.

"BÖYLE GELMİŞ BÖYLE GİDER DİYEMEYİZ"

"Güçlü şehirleri sağlam taşlar inşa etmez, güçlü şehirleri güçlü insanlar inşa eder" diyen Başbakan Erdoğan, Selçukluda Osmanlı'da inşa edilen şehirler hayal ettiklerini belirterek sözlerini şöyle sürdürdü: "Ecdadımızın ilham aldığı o güçlü şehirleri bugün aynı şekilde icat etmek için çaba gösteriyoruz. Böyle gelmiş böyle gider diyemeyiz, eli kolu bağlı duramayız. Şehirleri sağdan soldan onarıp bununla da yetinemeyiz. Biz bir zihniyet dönüşümünü gerçekleştirip gelecek nesilleri de bu iz üzerinden devam ederek, geleceğin şehirlerini inşa etmesi için uğraşıyoruz. Çevre ve Şehircilik Bakanlığımız afet riski olan konutlarımızın dönüşümünü başlattı."

"44 MİLYON KİŞİYE HİZMET VERİYOR"

Konuşmasında çevre yatırımlarına da dikkat çeken Erdoğan, şunları kaydetti: "Bugün ülke nüfusunun yüzde 72'sine atık su arıtma hizmeti veriyoruz. 2003 yılında 15 olan katı atık depolama tesis sayısının bugün 68'e ulaştı ve bu tesislerin 44 milyon kişiye hizmet veriyor. İnşallah 2023 yılında belediye sınırlarında yaşayan tüm vatandaşlarımız, katı atık hizmeti alabilecek. Yani çöp sorununu, çöp depolama sorununu tamamen ortadan kaldırıyoruz. Yeni yapılan binaların enerji tüketimleri eski binalara göre yüzde 40 tasarruflu. Bugüne kadar toplam 34 bin binaya enerji tasarruf belgesi verdik. Biz slogan değil, somut iş üretiyoruz."

Mimar Sinan ile her zaman iftihar ettiklerini belirten Erdoğan, "Gençler bizim bugün de yarında yeni hatta çok sayıda Mimar Sinan'lara ihtiyaç var. Bizim Selimiye gibi,Süleymaniye gibi nice muhteşem eserlerimiz bulunuyor. Bunlar kadar güzel eserler koyabilecek ustalara ihtiyacımız var. Biz bu mimarları yetiştirebilirsek, çocuklarımıza, gençlerimize bu vizyonu verebilirsek Allah'ın izniyle gelecek çok daha farklı olacaktır" dedi.

"TARİHİMİZE 1 TANE MİMAR SİNAN YETMEZ"

Denizlerdeki kirliliği 208 istasyonla ölçerek kontrol altında tutuklarına dikkat çeken Erdoğan, ülke genelinin tamamında çevre düzenlemesini de tamamladıklarını belirterek sözlerini şöyle sürdürdü: "2011 yılında enerji kimlik uygulamasını başlatarak, 34 bin 270 binaya enerji kimlik belgesi düzenledik. Yeni yapılan binalarda eskilere oranla yüzde 40 enerji tasarrufu sağladık. Afet risklerini yakından takip edip sağlam binalar yapıyoruz. Çevre ve şehircilik alanından slogan değil sonuç üretiyoruz. Tabiatı en iyi şekilde muhafaza etmek için vazgeçilmez bir sorumluluk olarak görüyoruz. Bir hedef koyduk inanıyorum ki bizden sonra gelen nesiller bu yoldan emin adımlarla ilerleyerek çok daha güçlü şehirler yaparak çevreyi en iyi şekilde koruyacaklar. Mimar Sinan ile iftihar ettik, iftihar edeceğiz. Bizim bugünde yarında yeni hem de çok sayıda Mimar Sinanlara ihtiyacımız var. Bizim tarihimize 1 tane Mimar Sinan yetmez. Bizim Selimiye gibi Süleymaniye gibi nice muhteşem eserlerimiz bulunuyor. Bunlar kadar güzel eserler ortaya koyabilecek ustalara ihtiyacımız var. Bu mimarları ustaları yetiştirebilirsek Allahın izniyle gelecek çok daha farklı olacaktır."