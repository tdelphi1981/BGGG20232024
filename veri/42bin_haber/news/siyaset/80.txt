CHP parti içi eğitime başladı
Cumhuriyet Halk Partisi, parti içi eğitime başladı. 9-11 Kasım tarihleri arasında Elazığ, Van ve Ordu'da parti içi eğitici eğitimi yapılacak.
 CHP Genel Başkan Yardımcısı Perihan Sarı, Elazığ'da yapılacak eğitim çalışmasının açılışını yapacak. Eğitici eğitimi programında, Genel Merkez Parti Okulu eğitmenleri ders verecek. Eğitici eğitimine katılan parti üyeleri, eğitimin tamamlayıcı bir parçası olan 'sosyal projeleri'ni tamamladıktan sonra, il ve ilçe yönetimlerinin belirlediği program uyarınca mahallelerde 'Üyelerin Temel Siyasi Eğitimi' programını yürütecek. Eğitici eğitimi yapılmış ve parti eğitmeni kadroları oluşturulmuş olan il örgütlerinde temel üye eğitimleri de sürüyor.
 CHP parti içi eğitim kasım ayı programı ise şöyle: "Parti içi eğitim çalışmaları kapsamında parti eğitmenleri yetiştirmek üzere sürdürülen ve kasım ayının ilk yarısı için planlanan 'Eğitici Eğitimi', 9-11 Kasım 2012 tarihleri arasında, Elazığ, Van ve Ordu'da yapılacak. Elazığ'da, Tunceli, Erzincan ve Malatya illerini kapsayacak biçimde planlanan eğitici eğitimine toplam 50 üye katılacak. 3 gün sürecek olan eğitime Elazığ, Tunceli, Erzincan ve Malatya'dan toplam 50 partili katılacak. İstanbul, Ankara, Manisa, Niğde, Kırşehir ve Sivas illerinde daha önce eğitim programına katılmış olan partililer danışman olarak programda yer alacak. Ordu merkez olmak üzere, Ordu, Gümüşhane, Giresun ve Bayburt il örgütleri için yapılacak eğitime de toplam 50 partili katılacak. Trabzon, Rize, Artvin, Samsun, Düzce ve Tokat illerinden partililer danışman olarak görev yapacaklar. Van'da yapılacak eğitime ise Van, Ağrı ve Hakkari'den yine toplam 50 partili katılacak. Eğitici eğitiminde, parti okulu eğitmenleri ile birlikte Ankara, Manisa, Bursa, Konya, Muş ve Kars illerinde daha önce eğitim programına katılmış olan partililer danışmanlık yapacak."
 CİHAN