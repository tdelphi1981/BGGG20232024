'İnönü büstü' tartışması
Atatürk'ün silah arkadaşı, Türkiye Cumhuriyeti'nin ikinci Cumhurbaşkanı İsmet İnönü, ölümünün 39'uncu yıldönümünde Kocaeli'nin Gebze İlçesi'nde anıldı. CHP Kocaeli Milletvekili Mehmet Hilal Kaplan ile CHP eski Genel Başkanı Altan Öymen'in de katıldığı törende, daha önce CHP'li Belediye döneminde yaptırılan ve İsmet İnönü'nün adı verilen parktan, AK Partili Belediye yönetiminin kaldırdığı büstü bulup yerine konulması istendi 
 Gebze Kent Meydanı’nda gerçekleştirilen anma etkinliğine CHP Kocaeli Milletvekili Mehmet Hilal Kaplan, CHP İl Başkanı Yalçın Kuşkan, CHP eski Genel Başkanı Altan Öymen ve Atatürkçü Düşünce Derneği (ADD) eski Genel Başkanı avukat Ertuğrul Kazancı, il ve ilçe yönetim kurulu üyeleri ile partililerin katıldı. Grup anma etkinliği için beraberlerinde getirdiği İsmet İnönü Büstünü de masaya koydu. 
 Saygı duruşu ve İstiklal Marşı’nın okunmasının ardından basın açıklaması yapan CHP İlçe Başkanı Sedat Tatar, Gebze Kent Meydanı’nın yapıldığı alanın adının ’İnönü Çamlık Parkı’ olduğunu ve burada İsmet İnönü’nün büstünün bulunduğunu; ancak kent meydanı inşaat çalışmaları sırasında kaldırıldıktan sonra bir daha yerine konulmadığını söyledi. Meydanın tamamlanmasına rağmen parka İsmet İnönü adının verilmediğini de söyleyen Sedat Tatar şöyle devam etti: 
 "Belediye eski Başkanlarından CHP’li Mehmet Emin Akın döneminde yaptırılan İnönü Çamlık Parkı içinde bulunan İsmet İnönü büstü kaldırdı. Meydanın tamamlanmasına rağmen parka tekrar onun ismi verilmesi gerekirken verilmedi. Büst de yerine konulmadı. Biz bu konuyla ilgili vatandaşların sorularıyla karşılaşmaktayız." 
 Konuyu Belediye Meclis toplantısında AK Partili Belediye Başkanı Adnan Köşker’e sorduklarını söyleyen Tatar, "Belediye Başkanı Adnan Köşker, büstten haberi olmadığını, üstelik iki paşanın isminin bir alana çok geldiğini söylemiştir. Söylenen bu laf birçok anlam ifade etmektedir. Buradan son kez belediye yönetimine sesleniyoruz. Lütfen kaldırdığınız İsmet İnönü’nün büstünü bulunuz ve yerine koyunuz" dedi. 
 CHP eski Genel Başkanlarından gazeteci Altan Öymen ise İsmet İnönü’nün büstünün kaldırılmasının yanlış bir uygulama olduğunu söyledi. Öymen, "Bu vatanın kurtarılmasında Mustafa Kemal Atatürk ile birlikte omuz omuza mücadele vermiş, 13 yıl Başbakanlık, 12 yıl Cumhurbaşkanlığı görevini yapmış Türkiye rejiminde demokrasinin yerleştirilmesine öncülük etmiş, bu vatana hizmet etmiş İsmet İnönü’yü bizler saygıyla anıyoruz. Ancak bu uygulama ile İsmet İnönü’yü tarihten silme örneğini görüyoruz. Çok üzücü bir durum" diye konuştu. 
 CHP Kocaeli Milletvekili Mehmet Hilal Kaplan da konuşmasında, "Türkiye cumhuriyeti’nin kuruluşunda etkin rol oynayan Ulu Önder Mustafa Kemal’in silah arkadaşının itibarsızlaştırma kampanyası yürütüyorlar. 1983 yılından beri Gebze’deyim ve bu parkta İnönü’nün büstünün olduğunu biliyorum. İyi bir devlet adamı olan İsmet İnönü’nün ismini taşıyan parkın ve büstün kaldırılmasına tepki gösteriyor konu hakkında yasal haklarımızı kullanacağız" diye konuştu.
 
 DHA