Paketler işe yaradı AİHM karnemiz normale döndü
TÜRKİYENİN Avrupa İnsan Hakları Mahkemesi (AİHM) nezdindeki kötü performansı son yapılan değişikliklerle birlikte normale döndü.

AİHM kararlarının uygulanıp uygulanmadığını denetleyen Avrupa Konseyi Bakanlar Komitesi, uzun yargılama konusunda yapılan düzenlemeleri memnuniyet verici olarak niteledi. 
Strazburg’ta 5-7 Mart’ta yapılan Avrupa Konseyi Bakanlar Komitesi toplantısında Türkiye’deki uzun yargılama konusunda daha önce pilot dosya olarak belirlenen “Ormancı” grubu kararları ile “Ümmühan Kaplan” kararları müzakereli olarak ele alındı. Adalet Bakanlığı Uluslararası Hukuk ve Dış İlişkiler Genel Müdürlüğü İnsan Hakları Daire Başkanı Dr. Şener Dalyan, 47 ülke temsilcisinin olduğu delege grubuna 36 sayfalık rapor sundu. Şener Dalyan, 2004 yılından bu yana Türkiye’nin uzun yargılama konusunda yaptığı düzenlemeleri, bu konudaki istatistiklerle birlikte anlattı. Almanya, İspanya ve Hollanda’dan gelen delegelerin de içinde olduğu heyet, gelişmeleri “memnuniyet verici” olarak değerlendirdi. Hollandalı delege, beğenisini daha da ileri götürerek “İmrenilecek bir gelişme” dedi.