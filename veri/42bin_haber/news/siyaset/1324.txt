'Türkiye'nin imajını zedeleyen giysiler'
 
 Türk Hava Yolları'nda görevli personelin yeni giysi tasarımlarını eleştiren Kılıçdaroğlu, "O fotoğraftaki kıyafetler, Türkiye'nin imajını zedeleyen giysiler" dedi. Başbakan Recep Tayyip Erdoğan'ın Ergin Saygun'u ziyaretini de değerlendiren Kılıçdaroğlu, "Bu ziyaretin içten, samimi bir ziyaret olduğuna inanmıyorum" dedi.
 
 "O FOTOĞRAFTAKİ KIYAFETLER, TÜRKİYE'NİN İMAJINI ZEDELEYEN GİYSİLER"
 
 Tartışmalara neden olan Türk Hava Yolları'nda görevli olan hosteslerin yeni giysi tasarımlarını eleştiren Kılıçdaroğlu, "O fotoğraftaki kıyafetler, Türkiye'nin imajını zedeleyen giysiler. Umarım Türk Hava Yolları yönetimi, öyle bir olayın içinde olmaz. Türk Hava Yolları'nın başında Türk sözcüğü var. Benim ve sizin ödediği vergilerle kurulan bir kuruluş. Dolayısıyla halkın kuruluşu. Halkın taleplerini eleştirilerini dikkate alması gerekir. Türk Hava Yolları'nın daha iyi, daha güçlü olmasını isteriz ve denetime açık olmasını isteriz. Denetimi şu anda yapılmıyor. Eskiden. TBMM'de denetlenebiliyordu. yüzde 51'lik pay, yüzde 49'a düşürüldü. Böylece denetimin dışına çıkarıldı" şeklinde konuştu.
 
 "AB HEP ÇİFTE STANDART UYGULADI"
 
 Kılıçdaroğlu, Türkiye'ye Avrupa Birliği'ne giriş sürecinde çifte standart uygulandığını belirtirken, "Avrupa Birliği Türkiye'ye karşı hep çifte standart uyguladı. Avrupa Birliği açısından biz, Avrupa Birliği'ne tam üyelik stratejisini destekliyoruz. Bu yeni bir politika değil. Bu Devletin bir politikası" diye konuştu. Şangay Beşli’sine ilişkin Başbakan Erdoğan'ın açıklamalarının sorulması üzerine, Kılıçdaroğlu, "Çin'de, Rusya'da, Kuzey Kore'de ciddi sorunlar var. Kör topal da olsa Türkiye'de bir demokrasi var. Emin olun bu kafayla bizi Şangay Beşli’sine de almazlar. Sayın Başbakan'a bir şey önerdim, en iyisi dedim siz, bir üçlü oluşturun. Katar, Suidi Arabistan, Türkiye. Biraz çabalarsanız liderliğini de alırsınız. Böylece Ortadoğu üçlüsünü oluşturursunuz. Bizim yerimiz o dünya değil. Oralara sırtımızı dönelim demiyorum. Ama bizim yönümüz uygarlık olmalı."
 
 "ABD BİLE TÜRKİYE'Yİ YALNIZ BIRAKTI"
 
 Suriye konusunda ABD'nin de Türkiye'yi yalnız bıraktığını ifade eden Kılıçdaroğlu, "Herşeye rağmen Türkiye oranın içişlerine müdahale etmemeli. Oradaki, silahlı güçlere silah vererek, desteklememeli. Siz müdahale ederseniz, daha çok kişi ölür. Amerika bile Türkiye'yi yalnız bıraktı" dedi.
 
 DENİZ BAYKAL’LI KAPALI GRUP TOPLANTISI
 
 Deniz Baykal'ın yaptığı kapalı grup toplantısının sorulması üzerine, Kılıçdaroğlu, kendisinin zaman sorunu nedeniyle toplantıya katılamadığını belirterek, "Sayın Deniz Baykal, grupta önemli açıklamalarda bulundu. Onun siyasetteki birikimleri, deneyimleri var. Böyle bir liderin birikimlerinden, bir siyasal partinin, onun milletvekillerinin yararlanması, düşüncelerini alması son derece doğaldır" diye yanıt verdi.
 
 "HERKES SONUÇLARINA KATLANIR"
 
 CHP Milletvekili Hüseyin Aygün'ün açıklamalarının hatırlatılması üzerine Kılıçdaroğlu, "Bir siyasal partinin içinde olan milletvekillerinin, partinin ana felsefesi, ana omurgası, ana çerçevesi doğrultusunda oluşturulan politikalara, koşut söylem geliştirmeleri gerekir. Sayın Güler'in açıklaması planlanmış bir konuşma değildi. Akademik bir konuşmaydı. Ama o akademik konunun meclis kürsüsünde söylemesi ne kadar doğru..." şeklinde konuştu. CHP'de gündem oluşturan tartışmaların son bulmaması halinde nasıl bir tavır takınılacağının sorulması üzerine, Kılıçdaroğlu "Tartışmalar bitmezse herkes sonuçlarına katlanır" dedi.
 
 ABDULLAH ÖCALAN İLE GÖRÜŞMELER
 
 İmralı görüşmelerini değerlendiren Kılıçdaroğlu, "Belki, AKP ile BDP arasında görüşme var. İşbirliği var. Tavizler, ödünler nedir onları bilmiyoruz. Ama bu süreç belki önümüzdeki süreçte kamuoyunun önüne gelebilir" diye konuştu.
 
 "SAMİMİ BİR ZİYARET OLDUĞUNA İNANMIYORUM"
 
 Başbakan Recep Tayyip Erdoğan'ın, Ergin Saygun’u hastane odasında ziyaret etmesinin sorulması üzerine, Kılıçdaroğlu, "Bu ziyaretin içten, samimi bir ziyaret olduğuna inanmıyorum düne kadar suçladınız. Darbeci dediniz. Bu insan için gece yarısı savcı çağırıyorsunuz. Gece yarısı mahkeme kuruluyor. Tahliye kararı veriyorsunuz. Tam bir komedi" dedi. 
 
 DHA