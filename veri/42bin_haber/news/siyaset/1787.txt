PKKnın elindeki rehineler getiriliyor
Çeşitli tarihlerde PKKnın kaçırdığı kamu görevlilerini almak için hazırlanan heyet Kuzey Iraka geçti. İçişleri Bakanı Güler de rehinelerin bugün Türkiyede olacağını açıkladı.

BDP BAŞKANLIĞINDAKİ 6 KİŞİLİK HEYET IRAK’A GEÇTİ 
Diyarbakır’ın Bingöl ve Muş karayolunda çeşitli tarihlerde PKK tarafından kaçırılan kamu görevlilerinin serbest bırakılmasıyla ilgili BDP bünyesinde oluşturulan heyet, Diyarbakır’dan yola çıktı. Irak’a geçmesi beklenen heyet güvenlik gerekçesiyle teslim alacakları saati ve yeri vermezken, İçişleri Bakanı Muammer Güler, kaçırılan görevlilerun bugün Türkiye’ye teslim edileceğini açıkladı. 
3’ü BDP’li 3’ü STK temsilcisi 
Diyarbakır’ın Lice, Bingöl’ün Genç, Şırnak, Van ve Muş’ta çeşitli tarihlerde yol kesen PKK’lılar tarafından kaçırılarak Kuzey Irak’taki örgüt kamplarına götürülen asker ve kamu görevlilerinin serbest bırakılmasıyla ilgili oluşturulan heyet hazırlıklarını tamamladı. BDP’den 3 milletvekili, İHD’den 2 ve Mazlum- Der’den 1 yetkiliden oluşan 6 kişilik heyet Diyarbakır’da bir araya geldi. 
Teslim yerini bildirmediler 
BDP tarafından oluşturulan heyete Irak Bölgesel Kürt Yönetiminden de bazı görevlilerin katılması bekleniyor. 3 ayrı kampta tutuldukları öne sürülen 2’si uzman çavuş, 1’i astsubay, 1’i polis, 1’i kaymakam adayı ve 3’ü de er olmak üzere kaçırılan 8 kişinin, bir kampa getirilerek toplu olarak bekletildikleri bildirildi.  Kuzey Irak’taki Bölgesel Kürt yönetiminin örgütün elinde tutulan kamu görevlileri için özel güvenlik birimleri oluşturduğu, kamu görevlilerinin BDP heyetine teslim edilmesinden sonra sinyal kesici jammerlar eşliğinde zırhlı araçlarla gidecekleri yere kadar götürülecekleri kaydedildi. BDP Erbil Temsilcisi Cemal Coşkun, kamu görevlilerinin nerede ve ne zaman teslimiyle ilgili örgüt veya Irak Bölgesel Kürt Yönetimi güvenlik birimleri tarafından henüz kendilerine bilgi verilmediğini, heyetin gelmesinden sonra bunun netlik kazanacağını söyledi. Teslim yerinin ‘Barzan bölgesinden’ olacağı belirtildi. 
İKİ YILDIR HASRET ÇEKİYORLAR 
Kaymakam adayı Kenen Erenoğlu (Diyarbakır Muş Karayolu 12 Ağustos 2011), Astsubay Abdullah Söpçeler (Diyarbakır Lice Karayolu 9 Temmuz 2011), Uzman Çavuş Zihni Koç (Diyarbakır Lice Karayolu 9 Temmuz 2011), Uzman ÇAvuş Kemal Ekinci (Şırnak Merkez 1 Ekim 2011), Erler, Hadi Gizli, Ramazan Başaran, Reşat Çeçan (Diyarbakır Bİngöl Karayolu 7 Ağustos 2012), Polis Memuru Nadir Özgen (Van Çatak 9 Eylül 2011) 
Bu isimler almaya gitti 
PKK’nın elindeki kamu görevlilerini teslim almak için Kuzey Irak’a gidecek heyette şu isimlerin yeralacağı öğrenildi: BDP Milletvekilleri Sabahat Tuncel, Bitlis Milletvekili Hüsamettin Zenderlioğlu ve Hakkari Milletvekili Adil Kurt, İHD Genel Başkanı Öztürk Türkdoğan, İHD Diyarbakır Şube Başkanı Raci Bilici ile Mazlum-Der Genel Başkanı Faruk Ünsal. 
MEKTUBA CEVAP HAZIRLANIYOR 
Kandil dağına BDP’li vekiller 
tarafından götürülen Abdullah Öcalan’ın mektubu üzerinde PKK’nın üst düzey yöneticilerinin görüşmesi devam ediyor. Murat Karayılan başkanlığında bir araya gelen PKK’nın üst düzey kadrosu 20 sayfalık mektubunu üzerinde halen tartışmalarını sürdürüyor. 
BDP’lilere ulaştırılacak 
Sabri Ok, Murat Karayılan, Cemil Bayık, Duran Kalkan, Hüseyin Feyman, Nurettin Sofi gibi üst düzey isimler, Öcalan’ın mektubuna cevap vermek konusundaki görüşlerini bir araya getirmeye çalışıyor. Edinilen bilgiye göre, mektubun hazırlanmasının ardından özel bir kurye ile mektubun BDP’lilere ulaştırılması bekleniyor. Öcalan’ın mektubunu BDP’li heyet götürmüştü.