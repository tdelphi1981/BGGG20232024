Şerafettin Elçi için TBMM'de tören düzenlendi
Dün vefat eden Katılımcı Demokrasi Partisi (KADEP) Genel Başkanı, Diyarbakır Milletvekili Şerafettin Elçi için TBMM'de tören düzenlendi. 
 Törene, Elçi’nin ailesi, yakınlarının yanı sıra TBMM Başkanı Cemil Çiçek, Başbakan Recep Tayyip Erdoğan, CHP Genel Başkanı Kemal Kılıçdaroğlu, BDP Genel Başkanı Selahattin Demirtaş, Başbakan Yardımcıları Bülent Arınç, Ali Babacan, Beşir Atalay, Bekir Bozdağ ile bakanlar, eski ve yeni milletvekilleri, Meclis bürokratları katıldı. 
 Törende, Elçi’nin damadı Mustafa Denizli de bulundu. 
 Törene gelenler, Elçi’nin ailesine başsağlığı diledi. 
 Elçi’nin cenazesi yarın Şırnak’ın Cizre ilçesinde Seyit Camisi’nde kılınacak öğlen namazının ardından Cizre mezarlığında toprağa verilecek. 
 -Özgeçmiş-
  
 Şerafettin Elçi, 14 Mart 1938 tarihinde Şırnak’ın Cizre ilçesinde doğdu. İlk ve ortaokulu Cizre’de, liseyi Mardin’de okuyan Elçi, yüksek öğrenimini Ankara Üniversitesi Hukuk Fakültesi’nde tamamladıktan sonra Diyarbakır’da avukatlık stajı yaptı. 
 Cizre’de bir süre avukatlık yapan Elçi, 12 Mart döneminde Türkiye Kürdistan Demokrat Partisi sanıkları arasında Diyarbakır Askeri Mahkemesi’nde yargılandı ve 8 ay kadar askeri cezaevinde tutuklu kaldı. Elçi, 1977 Milletvekili Genel Seçimleri’nde Mardin milletvekili olarak parlamentoya girdi. Şerafettin Elçi, 1978-1979 yılları arasında Bayındırlık Bakanı olarak görev yaptı. 
 12 Eylül darbesinden sonra tutuklanan Elçi, Ankara Sıkıyönetim Mahkemesi ve Yüce Divan’da yargılanarak çeşitli cezalara çarptırıldı. 1992’de Kürt Hak ve Özgürlükler Vakfı’nın kurulmasına öncülük eden Elçi, vakfın kurucu başkanlığını yürüttü. 
 Vakıf, 1995’te Kürt Kültür ve Araştırma Vakfı olarak tescil edildi. Elçi, 1994’te de bir grup arkadaşıyla Kürt Demokratik Platformu’nun kuruluşunda rol oynadı, bu platformun sözcülüğünü yaptı.Kürt Demokratik Platformu, 3 Ocak 1997’de kurulan Demokratik Kitle Partisi’nin oluşum faaliyetlerini yürüttü. Şerafettin Elçi, daha sonra Demokratik Kitle Partisi’nin Genel Başkanlığı’na getirildi. 
 Demokratik Kitle Partisi, 26 Şubat 1999’da Anayasa Mahkemesi tarafından kapatıldı. Elçi, daha sonra 19 Aralık 2006’da kurulan Katılımcı Demokrasi Partisi’nin Genel Başkanı oldu. 12 Haziran 2011 seçimlerinde Diyarbakır’dan bağımsız milletvekili seçilen Şerafettin Elçi, evli ve 7 çocuk babasıydı. 
  