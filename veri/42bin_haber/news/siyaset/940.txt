Arınç: Irkçı ve faşist bir tutum
Başbakan Yardımcısı Arınç, Birgül Ayman Güler'in sözlerini 'Irkçı ve faşist bir tutum' olarak sergilerken CHP'yi de eleştirdi: 'Sayın Kılıçdaroğlu böyle güzel dileklerle bir yere gidemez. Bu bir kırılma noktasıdır' diye konuştu.
Başbakan Yardımcısı ve Hükümet Sözcüsü Bülent Arınç, Türkiye Odalar ve Borsalar Birliği seçimlerinin Şubat ayının başında başlaması planlanan takviminin, Bakanlar Kurulu kararıyla Mayıs ayına, genel başkanlık ve diğer organların seçiminin ise Ağustos ayına ertelendiğini bildirdi.

Arınç, Bakanlar Kurulu toplantısının sona ermesinin ardından gazetecilere açıklamalarda bulundu. Kabineye yeni katılan bakanlara başarı dileğinde bulundukları belirten Arınç, Başbakan Recep Tayyip Erdoğan'ın da hem kabineye yeni katılan bakanlara hem de kabinedeki tüm bakanlara önümüzdeki dönem yapılaması gerek çalışmalarla ilgili önemli bir konuşma yaptığını söyledi.

Kabine dışında kalan bakanlara da teşekkür ettikleri söyleyen Arınç, Çalışma ve Sosyal Güvenlik Bakanı Faruk Çelik'in çalışma hayatına ilişkin önemli bir sunum yaptığını belirtti.

-Sözleşmeli Er ve Erbaş Kanunu'nda değişiklik-

Milli Savunma Bakanı İsmet Yılmaz tarafından hazırlanan Sözleşmeli Er ve Erbaş Kanunu ile bazı kanunlarda değişiklik yapılmasına dair kanun tasarının da toplantıda görüşüldüğünü ifade eden Arınç, şöyle konuştu:

'Olumlu bulundu, imzaya açıldı. İmzalar taamlandıktan sonra TBMM'ye sevk edilecek. Bu şahsen kamuoyunda da bilinen bir konudur. Esas itibariyle şunu söylemek istiyorum. Özellikle hudut birliklerinde görev yapmak üzere bir buçuk yıl önce bir kanun çıkarmıştık. Bu kanunla askerliğini yapmış, belli yaşa gelmiş, kendilerine sözleşmeli olarak belli bir ücret verilecek, tazminat verilecek, ama görev yerleri belli olacak, ama asgari 7 veya 9 yıl çalışacak olan erbaş tasarısıydı. Sayıları bin civarında bu grupta görev yapacak askerler görevine başladılar. Ancak bunu daha özendirici hala getirmek ve yeni kadrolar ihdas etmek suretiyle yeni bir düzenleme yapılıyor' dedi.

-TOBB seçimlerine erteleme-

Hafta sonu yapılması planlanan TOBB seçimine ilişkin, toplantıda bir kararnamenin kabul edildiğine de değinen Arınç, 'Birinci kademe seçimlerini Mayıs ayında, genel kurul seçimlerini de Ağustos ayına ertelenmesi konusunda bir Bakanlar Kurulu kararı kabul edildi ve Resmi Gazete'ye yayımlanmak üzere gönderildi. Yani Türkiye'de bu işi takip eden önemli bir kesim var, onlar bilmelidirler ki odalar borsalar birliği seçimlerinin Şubat ayının başında başlaması planlanan takvimi Mayıs ayına genel başkanlık ve diğer organların seçimi ise Ağustos ayına ertelenmiş oldu' diye konuştu.

Terörizmin finansmanının önlenmesi hakkında bir kanun tasarısını öncelikli gördüklerini belirten Arınç, 'Bildiğiniz gibi geçtiğimiz hafta komisyondan geçmişti. Bu hafta getirilmesi mümkün görülmedi, ama önümüzdeki hafta salı gününden itibaren Terörizmin Finansmanının Önlenmesi Hakkında Kanun Tasarısı'nın da Meclis'te görüşülmesi için AK Parti grubu olarak çaba gösterilecektir' dedi.

Arınç, Şırnak'ta 7 kişinin hayatını kaybettiği kazanın da Bakanlar Kurulu'nda gündeme geldiğini ifade etti. Arınç, ilgili bakanların kurul üyelerini bilgilendirdiğini belirterek, birbirine bitişik iki halı sahanın ruhsatsız olduğunu vurguladı. 



'IRKÇI BİR TUTUM'

Arınç, Birgül Ayman Güler'in 'Türk ulusu ile Kürt milliyeti eşit olamaz' sözleri sonrasında başlayan tartışmayı da yorumladı: 'Bu ırkçı ve faşist bir tutumdur. Ancak daha da önemlisi sayın Kılıçdaroğlu'nun bu güne kadar kamuoyunu tamnin edecek bir açıklaması olmadı. CHP içerisinde bir eski-yeni ayrımı, sosyal demokrat parti-ırkçı parti ayrımı var. Kılıçdaroğlu böyle güzel dileklerle bir yere gidemez. Bu bir kırılma noktasıdır. CHP hangi saftadır? Onu seçmelidir.'