Kışanak'tan Fransa'ya çağrı
Barış ve Demokrasi Partisi (BDP) Eşbaşkanı Gültan Kışanak, 3 PKK'lının öldürülmesi olayının Fransa tarafından aydınlatılması gerektiğini belirterek, aksi halde Fransa'nın zan altında kalacağını söyledi.
Fransa'nın sorumlu olmasının Türkiye'nin sorumluluğunu ortadan kaldırmayacağını dile getiren Kışanak, "Katledilen bu üç kadın Türkiye Cumhuriyeti Devleti vatandaşıdır. Vatandaşı yurt dışında katledilmesine seyirce kalan bir devlete, devlet denmez." dedi. 

Partisinin Meclis Grup Toplantısında konuşan BDP Eşbaşkanı Gültan Kışanak, Fransa'nın başkenti Paris'te öldürülen Sakine Cansız başta olmak üzere 3 PKK'lıyı anarak sözlerine başladı. Sakine Cansız'ın hayat hikayesine değinen Kışanak, bu saldırıyı yapanlar ile arkasındaki güçleri lanetledi. Saldırının Öcalan ile yapılan görüşmelere denk gelmesinin olayın vahametini daha da artırdığını dile getiren Kışanak, barış çabalarının katledilmek istendiğini vurguladı. Bunun başarılamadığını ve başarılamayacağının altını çizen Kışanak, Sakine Cansız'ı buna örnek gösterdi. Seyit Rıza'nın bir sözünü hatırlatan Kışanak, asla boyun eğmeyeceklerini kaydetti. 

Ölümün öldürülen 3 PKK'lıya hiç yakışmadığını ifade eden Kışanak, çarşamba günü cenazelerin Diyarbakır'da olacağını ve perşembe günü ise çok görkemli bir törenle saygı ile selamlayacaklarını kaydetti. Cuma günü cenazelerin Diyarbakır, Tunceli ve Mersin'de toprağa verileceğini anlatan Kışanak, son görevi layıkıyla yerine getirmek için cenazelerin olduğu yere gideceklerini belirtti. 

"TÜRKİYE 3 PKK'LININ CENAZESİNDE TEK YÜREK OLMALI"

Barışa inananlar, çözüme inananlar, görüşmelerin arkasında olduğunu söyleyen ve barış için devam etmesi gerektiğini söyleyenlerin bu cenaze törenine katılarak tavırlarını ortaya koymaları gerektiğini ifade eden Kışanak, "Bu saldırı Kürt halkına, özgürlük mücadelesine yönelik, kadın özgürlük mücadelesine yönelik, Kürt halk önderi sayın Öcalan'a yönelik bir saldırı ve katliamdır. Böyle diyorsak bunu yapmanın tam zamanıdır. Bu katillere ders vermeliyiz." ifadesini kullandı. 

Hükümete ve devlet yetkililerine de seslenen Kışanak, "İşte bugün samimiyet gösterme günüdür. Madem görüşmelere yönelik bir saldırıydı, madem Türkiye'nin büyümesini engellemeye yöneliktir; perşembe günü tüm Türkiye tek yürek olmalı, bu güçlere ders verilmeli. Cenaze törenlerine katılabilen herkes katılmalı." diye belirtti. 

Provokasyon açıklamalarını yakışıksız olarak gördüklerini belirten Kışanak, halkın buna yakışır bir şekilde, görkemli bir şekilde sonsuzluğa uğurlayacağını vurguladı. "Kürt halkının duygularını da mı vesayet altına alacaksınız?" diye soran Kışanak, bunun yapılamayacağını kaydetti. Bu söylem ve yaklaşımlardan vazgeçilmesini isteyen Kışanak, "Size düşen görev bu acıya saygı duymak, paylaşmasanız bile. Yardımcı olmak gerekli kolaylık göstermektir." diye konuştu. 

"KİMSEYİ PEŞİNEN MAHKUM ETMİYORUZ"

Olayın aydınlatılmasından birinci derece sorumlunun Fransa hükümetine ait olduğunu belirten Kışanak, Fransa'nın imkanlarının bunu aydınlatmaya yeterli olduğunu ve bunu yapması gerektiğini vurguladı. Eğer bunu yapmazsa Fransa'nın zan altında kalacağını anlatan Kışanak, "Fransa'nın sorumlu olması Türkiye'nin sorumluluğunu kaldırmıyor. En az Fransa kadar sorumluluk sahibi. Bu sorumluluğu yerine getirmeli. Katledilen bu üç kadın Türkiye Cumhuriyeti Devleti vatandaşıdır. Vatandaşı yurt dışında katledilmesine seyirce kalan bir devlete, devlet denmez." şeklinde konuştu. 

Kimseyi peşinen mahkum etmediklerini ve sorumlu tutmadıklarını, adres göstermediklerini dile getiren Kışanak, katillerin bir an önce bulunmasını istediklerini; Türkiye'nin de olayın aydınlatılması için tüm imkanlarını seferber etmesi gerektiğini söyledi. Kimsenin 'katiller şurada, burada olur' diye biçimlendirmeye kalkmaması gerektiğini belirten Kışanak, İmralı'da başlatılan görüşmeleri geç kalınmış, ancak doğru bir süreç olarak gördüklerini ve arkasında olduklarını vurguladı. Kışanak, bu sorunu çözenin oy kaybı değil, aksine kahraman olacağının altını çizdi.