Torunlarımızın torunu için hedef belirledik çalışıyoruz
2023 hedeflerine ulaşmak için emin adımlarla ilerlediklerini anlatan Başbakan Erdoğan Bizden sonraki nesil için de 2071i hedef olarak koyduk. Hazırlıklarımızı yapıyoruz. Torunlarımızın torunu inşallah 2071i çok farklı yaşayacak dedi.

BAŞBAKAN Recep Tayyip Erdoğan Erciyes Dağı’nda 2215 rakımda 2071 mesajı verdi. Erdoğan “Biz göremesek de bizden sonraki nesiller için şimdi yine önemli bir tarihi, 2071 yılını da bir hedef olarak koyduk. Biz bu yolda da hazırlıklarımızı yapıyoruz. Yani torunlarımızın torunu, inşallah 2071’i farklı yaşayacak” dedi. Erdoğan, Kayseri’de Erciyes Tekir Kapı’da toplu açılış töreninde konuştu.   
-İFTİHAR EDİYORUM: 123 milyon liraya 41 tesisi hizmete açtıklarını vurgulayan Erdoğan “Kayseri’ye ne yapsak az. Çünkü Kayseri Anadolu’da Trakya’da ülkemizin tamamına örnek bir şehir. Büyümek isteyen şehirlere Kayseri’yi örnek gösteriyoruz. Sadece bir sektöre sırtını dayamadan her alanda uluslararası başarılar ortaya koyan Kayseri ile iftihar ediyorum” dedi. 
-ERCİYES ÖNEMLİ MERKEZ: Kayseri’nin azmini karşılıksız bırakmadıklarını söyleyen Erdoğan şöyle dedi: “Kayseri ile birlikte bütün iç Anadolu bölgesinin simgesi olan Erciyes Dağı’nı ileriye taşıyacak tesisleri hizmete açıyoruz. Bu güzel tesislerle birlikte Kayseri Büyükşehir Belediyesi’nin 12 ayrı yol yapım çalışmasını da gerçekleştiriyoruz. Bu tesislerle Erciyes Dağı’nın turizm alanında ülkemizde ve dünyada önemli bir merkez haline dönüştürülmesi adına önemli bir adım atıldığına inanıyorum.” 
-2071 FARKLI YAŞANACAK: Kayseri’nin Türkiye’nin lokomotif şehirlerinden biri olmaya devam edeceğini belirten Erdoğan, “Kayseri’den aldığımız ilhamla Türkiye’yi büyütmeye devam ediyoruz. 2023 yılına ilişkin yüksek hedefler belirledik ve bu hedeflere emin adımlarla ilerliyoruz. Bizden sonraki nesil için 2071 yılını da bir hedef olarak koyduk. Bu yolda hazırlıklarımızı yapıyoruz. Torunlarımızın torunu inşallah 2071’i çok farklı yaşayacak. Bir Selçuklu bir Osmanlı ve modern bir şehir olan Kayseri’nin 2023’te olduğu gibi 2071’de de öncü olacağına inanıyoruz” dedi. 
-STK’LARLA TOPLANTI Soğuk nedeniyle konuşmasını kısa tutan Erdoğan, akşam da sivil toplum temsilcileri ile bir araya geldi. İki saatlik toplantıda bir STK temsilcisi, Bartın Valisi’nin Saadet Partisi il yöneticisine sert tepkisini gündeme getirdi. “Olayı inceleyeceğiz” diyen Başbakan Erdoğan, temasları ardından Ankara’ya döndü. 
KAYSERİ’DE İNCE MESAJ DAVOS OUT ERCİYES İN 
-Erdoğan’ın konuşmasını Erciyesi’in eteğinde soğuk havaya rağmen onbine yakın Kayserili dinledi. 
-Kayseri Büyükşehir Belediye Başkanı Mehmet Özhaseki Erdoğan’a kayak takımı hediye etti. Alandakiler Erdoğan’a yoğun ilgi gösterirken, Başbakanlık otobüsü güçlükle ilerledi. 
-Erdoğan, protokol üyeleriyle açılış kurdelesini keserken, seyirciler arasındaki işitme engelli bir vatandaşı da kürsüye davet etti. Erdoğan, açılışı vatandaşla birlikte gerçekleştirdi. 
-Enerji Bakanı Yıldız’ın kızı Habibe Reyyan ile bir süre sohbet eden Erdoğan, kar heykellerin önünde bir kayakçıyla hatıra fotoğrafı çektirdi. 
-Açılış töreni kayak şölenine dönüştü. Vatandaşlar aileleriyle yeni açılan kayak tesislerinin tadını çıkarttı. Tesislere asılan “Davos out Erciyes in” pankartı dikkat çekti. 
-Erdoğan daha sonra Kayseri’de faaliyet gösteren sivil toplum kuruluşu temsilcileri ile yemekli toplantıda bir araya geldi.  
Öğretmen ataması Ağustos’ta  
Erciyes’in eteğindeki toplu açılışa gelen vatandaşlarla sohbet eden Başbakan Erdoğan öğretmen adaylarının atama taleplerini cevapladı. “Ben sizi aldatan olmayacağım”diyen Erdoğan şöyle konuştu: “Şimdi sizler şu anda öğretmen olmuşsanız mesleğin içindeyseniz bunlardan dolayı eş durumuna ilişkin şubatta tayinlerle ilgili açıklamayı yaptık. Öğretmenliğe adım atmamış olanlarla  ilgili atılmış adımımız yok. Böyle bir şey bu şu anda speküle ediliyor. Tekrar imtihanlara  girin haklarınızı kazanın. Şubat ataması diye bir şey yok. Sizi aldatmayalım.” 
Cumhurbaşkanı yetiştirmiş Kayseri 
Memleketinde Cumhurbaşkanı Abdullah Gül’e de atıfta bulunan Erdoğan’ın sözleri büyük alkış aldı. Erdoğan, “Mimar Sinanlar yetiştirmiş Kayseri, artık bilimde, sanat ve kültürde de öne çıkıyor. Siyasette, devlet idaresinde işte Cumhurbaşkanımız Abdullah Gül’ü yetiştirmiş bir Kayseri. Kayseri, tüm alanlarda elde ettiği başarıyla sadece Türkiye’de değil, dünyada da ilgiyle, takdirle izleniyor” dedi. 
Erdoğan’dan 76’lık dedeye madalya 
Erciyes Üniversitesi Güzel Sanatlar Fakültesi Heykeltıraşlık Bölümü öğrencileri ve öğretim üyeleri ile sanatçı Hasan Gürpınar tarafından yapılan kardan ve buzdan heykelleri de inceleyen Erdoğan, Hacılar İlçesi’nden kayakçı 76 yaşındaki Hasan Mutlu’ya üzerinde “en tecrübeli kayakçı’’ yazan madalya verdi. Erdoğan, beyaz sakalları ile dikkati çeken duvarcı ustası Hasan Mutlu’yu övdü. 