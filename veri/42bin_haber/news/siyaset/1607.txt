'Sızdırma provokatif amaçlı'
Gümrük ve Ticaret Bakanı Hayati Yazıcı, çözüm sürecindeki görüşmelerin içeriğini yansıttığı iddia edilen tutanaklarla ilgili, "Süreci provoke etme amaçlı olduğu görüşüne ben de katılıyorum." dedi.
Gümrük ve Ticaret Bakanı Hayati Yazıcı, 'Kolay Ticaret, Büyük Türkiye' tanıtım toplantısı için bulunduğu İzmir'de, gündemdeki konular hakkında açıklamalar yaptı. Gazete temsilcileriyle sabah kahvaltısında buluşan Yazıcı, bir soru üzerine çözüm sürecindeki görüşmelerin içeriğini yansıttığı iddia edilen tutanaklarla ilgili, "O konuşulanlar doğru mu değil mi bilmiyorum. Varsayalım ki doğru, öyle konuşmalar olmuş, ama bunun bu sürece hiç katkısı olmaz. Sürecin sağlıklı ilerlemesine katkı vermeyecek, tam aksine provokasyon amaçlı olduğu konusundaki görüşe ben de katılıyorum." sözlerini kaydetti.

Görüntü ve fotoğraf alınmasına izin verilmeyen toplantıda gazetecilerin sorularını cevaplandıran Bakan Yazıcı, çözüm sürecinde BDP'li vekillerin görüşmesine ilişkin olduğu ileri sürülen tutanakların sızdırılmasının süreci provoke amaçlı olup olmadığına yönelik soruyu da cevaplandırdı. Sızdırmayı sürece yönelik blokaj girişimi olarak yorumlayan Yazıcı, 'Tüm bunlara baktığınız zaman sürecin Türkiye için ne kadar büyük önem taşıdığını değerlendirdiğinizde, suhuletle ve sükunetle, herkesin ne söylediğini kulağının duyacağı şekilde, elbette ki toplumun da hazmetme kapasitesini bilerek konuşmak gerekiyor. Melankolik tarzda konuşmuş olabilirler; o ayrı bir konu, sızdırılması, servis yapılması ayrı bir konu.' ifadelerini kullandı.