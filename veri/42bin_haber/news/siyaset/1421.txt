CHP'li vekil ameliyata alındı
Ergenekon davasını takip etmek üzere gittiği Silivri'de duruşma salonuna ulaşmak isterken güvenlik barikatının üzerinden atlayarak sol ayak topuğunu kıran CHP İstanbul Milletvekili Mahmut Tanal, tedavi gördüğü Yeşilköy İnternational Hastanesi'nde ameliyata alındı.
Tanal, "Dün ayağım kırıldı. Duruşma da 11 Mart'a ertelendi. Ben bastonlarla dahi olsa yine o duruşmaya gidip izleyeceğim. Nerede bir hukuksuzluk, adaletsizlik varsa onun karşısına dikileceğiz ve mücadele edeceğiz" dedi.

Ameliyata girmeden önce Hastanedeki özel odasında konuşan Tanal sağlık durumuna ilişkin açıklamalarda bulundu. Tanal, "Yaklaşık iki buçuk metre yükseklikteki bariyerden atlamam nedeniyle ayak topuğumda birden fazla çatlak ve kırık oluştu. Aynı zamanda da topukta çökme var. Ayakta kısalmayı engellemek için bir operasyon geçirmem lazım. Bunun için saat 13.30'da ameliyata gireceğim. Şuan itibariyle ayağımda şişkinlik ve ödem var. Buz koyarak bu durum ortadan kaldırılmaya çalışılıyor. Bu şişkinlik nedeniyle hekimler dün ameliyata alamayacaklarını söylediler" dedi.

CHP'Lİ VEKİLDEN İLGİNÇ BENZETME

Tanal, dün Silivri'deki yaşadıklarına değinerek, "Biz ilk olarak duruşma salonunun önündeydik. Emniyet tarafından duruşmaya gelecek olan vatandaşlara tazyikli su ve biber gazı sıkıldığını duyduk. Biz o tarafa doğru gittiğimizde de hakikaken biber gazı ve su sıkılmış vatandaşların üzerine. Vatandaşa sıkılan suları herhalde dereden vakumlayıp doldurmuşlar. Çünkü vatandaşlara sıkılan tazyikli suyun içinde küçük taşlar ve çakıl parçacıkları insanların kafalarına ve gözlerine isabet ederek, zarar vermiş. Adeta İsrail'in Filistinlilere yaptığını dün güvenlik güçleri duruşmaya gelenlere yaptı. Biz olay yerine gittiğimizde emniyet ve jandarma yetkilileri vardı. İçeriye girmek istedik bu kez de içeri almadılar. Bizde bariyerlerin üzerinden atlamak zorunda kaldık. Bu esnada bu olay başımıza geldi. Sadece biz milletvekilleri değil, dışarı çıkıp da içeri girmek isteyen basın mensuplarını da içeri almıyorlardı. Basın mensuplarına şunu söylediler; 'Siz bulunduğunuz alanın dışına çıkıp çekim yapamazsınız.' Yani halkın haber alma özgürlüğünü de kısıtladılar. Dün oraya gelen insanların tuvaletleri kullanmasına izin verin dedik. Çok insani bir talepti bu ancak tuvaletlerin kullanımına dahi izin vermediler." diye konuştu.

"ANAYASAL BİR SUÇTUR"

Konuşmasında "Bir yandan Esad ve İsrail zalimdir diyorlar ama dün güvenlik güçlerinin yaptığı zalimlik onlarınkiyle eş değer durumdaydı" diyen Tanal, "Duruşmalar halka açıktır. Bu şekilde bariyerler insanların önüne konarak insanların duruşmaları izlemesini engellemek başlı başına anayasal bir suçtur. Benim vatandaşıma orada bir zulüm yapılıyorsa bir milletvekili olarak bana düşen vazife kendimi öne atarım, olacak bir darbe varsa ilk önce bana gelsin. Bu şekildeki bir güvenlik ölçüsüzlüğün çok çok ilerisindedir. Burada amaç güvenlik değil, insanları korkutmak ve sindirmektir. Benim ayağım kırıldı. Duruşma 11 Mart'a ertelendi. Ben bastonlarla dahi olsa yine o duruşmaya gidip izleyeceğim. Nerede bir hukuksuzluk, adaletsizlik varsa onun karşısına dikileceğiz ve mücadele edeceğiz" dedi.

CHP İstanbul Milletvekili Mahmut Tanal, Yeşilköy İnternational Hastanesi'nde 13.30'da ameliyata alındı. Yaklaşık 2 saat sürecek olan ameliyatın ardından Tanal'ın ayağının tam olarak iyileşmesinin 2 ayı bulacağı öğrenildi.