Hüseyin Aygün'den yine CHP'lileri kızdıran sözler
Dersim olaylarıyla ilgili açıklamaları ve kendisini kaçıran terör örgütü PKK mensupları için "İyi çocuklar" benzetmesi sebebiyle büyük tepki çeken CHP Tunceli Milletvekili Hüseyin Aygün'ün, sosyal medya da bu kez Ege'de Rumlara etnik temizlik yapıldığını yazması, parti içinden sert karşılık buldu.
 CHP'de en fazla tartışılan isimlerinden Tunceli Milletvekili Aygün, 10 Ocak 2013'te Twitter hesabında, Rum yazar Dido Sotiriyu'nun Türkçe'ye çevrilen "Benden Selam Söyle Anadolu'ya" isimli kitabını 20 yıl sonra tekrar okuduğunu yazdı. Aygün'ün romanın geçen yüzyılın bu yıllarında Ege'de Rumlara yapılan etnik temizliği anlattığını belirtmesi, CHP içindeki ulusalcıların büyük tepkisine yol açtı. Aygün'e yönelik açıktan ilk tepki, CHP Uşak Milletvekili Dilek Akagün Yılmaz'dan geldi. Yılmaz, Aygün'e cevabını yine Twitter'dan verdi: "Hüseyin Aygün, Ege'de yaşanan Yunan zulmüne ve işgalcilere karşı verilen ulusal kurtuluş mücadelesine etnik temizlik diyorsa CHP'de yeri yok."

 CHP'de uzun yıllar grup sözcülüğü yapan eski İzmir Milletvekili Kemal Anadol da Aygün'ü son seçimlerde Yunan parlamentosuna giren faşist Altın Şafak Partisi'yle aynı çizgide olmakla suçladı: "Beni şaşırtan ve üzen, onun CHP milletvekili sıfatı taşımasıdır. Onu Atatürk'ün partisine milletvekili yapanlar utansın." Hüseyin Aygün'ün mesajını hayretle, ibretle ve dehşetle okuduğunu belirten Anadol, tepkisini şu sözlerle dile getirdi: "Milletvekili Aygün, Kurtuluş Savaşımız'ın Anadolu'daki Rumların etnik temizliği için yapıldığını söylüyor. Bu önyargılı ifade önce bilgisizliği, sonra da Sevr Antlaşması'nın yırtılıp atılmasından doğan hırsı ve kini yansıtıyor."

 Söz konusu romanın orijinal adının 'Kanlandırılmış Topraklar' olduğunu ve yazarını da yakından tanıdığını aktaran Kemal Anadol, "Ünlü roman, şöyle bitmektedir: 'Ana yurduma selam söyle benden Kör Mehmet'in damadı. Benden selam söyle Anadolu'ya Toprağını kanla suladık diye bize garezlenmesin Ve kardeşi kardeşe kırdıran cellatların Allah bin belasını versin!' Hüseyin Aygün, okuduğunu yanlış yorumlamış." diye konuştu.

CHP İzmir eski Milletvekili Canan Arıtman de, Milletvekili Hüseyin Aygün'ün, söz konusu açıklamasıyla Türk milletinin emperyalizme karşı verdiği en büyük savaşa olan kinini, nefretini ifade ettiğini söyledi. Bir cumhuriyet ve Türk düşmanıyla karşı karşıya olduklarını belirten Arıtman, "Müthiş bir faşizan düşünceye sahip kişiyle karşı karşıyayız. Bu kişi, kendisini bu milletin evladı olarak görmüyor, çünkü milletini, tarihini bilmiyor. Yunan, Rum bu topraklara misafirliğe gelmedi. Çekilirken de on binlerce vatandaşımızı katletti. Türk milleti asildir ve hiçbir zaman katliam yapmamıştır. Kendisini milletten saymayan ve CHP'li olmadığını söyleyen bu faşizan zihniyetin, bir an önce CHP'den atılması gerekiyor. Nefret söylemi içerisinde böyle bir insanın CHP'de olmaması lazım." dedi. Aygün'ün derhal CHP Genel Merkezi tarafından ihraç talebiyle disipline verilmesi gerektiğinin altını çizen Arıtman, "Bunu yapmayanlar, en az Hüseyin Aygün kadar suçludur, CHP'nin, Türkiye Cumhuriyeti'nin düşmanıdırlar." şeklinde konuştu.
 
CHP Manisa eski Milletvekili Şahin Mengü ise Kurtuluş Savaşı'nı etnik temizlik olarak gören kişinin, partilerinde işi olmadığını söyledi. İnsanların düşünce ve inançlarına saygılı olduğunu ancak CHP'nin bir duruşu bulunduğunu kaydeden Mengü, "CHP'de milletvekili olan o kişi, partisinin tüzüğünü okudu m? Başka bir partiye giderse onun ifade özgürlüğü için çaba sarf etmek görevimdir ancak kimsenin, CHP'nin temel değerlerine küfretme hakkı yoktur." dedi. Mengü, hiç kimsenin Atatürk ve İnönü'yü katil olarak yaftalamaya hakkı olmadığını, bunu bir CHP milletvekilinin yapmasınınsa kabul edilemez olduğunu sözlerine ekledi.