BDP'nin Karadeniz turu olaylı başladı
ÇORUM'dan bu sabah karayoluyla Sinop'a gelen BDP milletvekilleri Sırrı Süreyya Önder, Levent Tüzel, Sebahat Tuncel ve Ertuğrul Kürkçü, kent merkezinde tepkiyle karşılandı. Caddelere geceden Türk bayrakları asıldı. Öğretmen evinde toplantı yapıldığı sırada 200 kişi bina önünde protesto sloganları attı.
Çözüm süreci çerçevesinde Karadeniz'deki illeri ziyaret etmek için yola çıkan BDP'li 4 milletvekili, bu sabah karayoluyla Çorum'dan Sinop'a geldi. Milletvekilleri Sırrı Süreyya Önder, Levent Tüzel, Sebahat Tuncel ve Ertuğrul Kürkçü'yü karşılamak için bir grup Derinboğanağzı Sokağındaki çay bahçesine gitti. Ancak işyeri sahibi grubun BDP'lileri karşılayacağını öğrenince, işyerini kapatıp karşılamaya gelenleri çıkardı. Ardından da işyerine Türk bayrağı asıp gitti. 
 
BİR GRUP TEPKİ GÖSTERDİ

Geceden Sakarya Caddesi'ndeki birçok işyerine Türk bayrağı asılırken, bugün öğretmen evine gelen BDP'li vekiller, gezileri hakkında bilgi vermek için basın toplantısı yapmaya başladı. Bu sırada öğretmenevi çevresinde çevik kuvvet ekipleri ve sivil polisler geniş çaplı önlem aldı. Yaklaşık 200 kişilik grup ellerinde Türk bayraklarıyla öğretmen evinin önüne gelip, protesto sloganları attı.

Öğretmenevinin ön tarafında olaylar çıkarken, yaklaşık 10 kişilik bir grup arka taraftan bahçeye girip binanın giriş kapısından içeriye girmeye çalıştı. Ancak burada önlem alan çevik kuvvet polisleri grubu engelledi. Dışarıda olaylar yaşanırken, BDP'li vekiller öğretmenevinin toplantı salonundaki konuşmalarına devam etti.