TBMM Yasa Dışı Dinlemeleri Araştırma Komisyonu kuruluyor
TBMM Genel Kurulu'nda, haberleşme özgürlüğü ve özel hayatın gizliliğinin ihlaline ilişkin Meclis Araştırma Komisyonu kurulması kabul edildi.
Genel Kurul'da, birleştirilerek görüşülen 6 araştırma önergesi üzerinde Hükümet ve gruplar adına yapılan konuşmalardan sonra, önerge sahipleri söz aldı.

CHP Balıkesir Milletvekili Namık Havutça, Başbakan Recep Tayyip Erdoğan'ın dinlendiğini söyleyerek kendini mağdur duruma getirdiğini ve bu durumdan şikayet ettiğini belirterek, 'CHP Grup Başvenvekilimiz, YARSAV Başkanı iken dinlendi. Başbakan, genel başkanımızın dinlendiğini bizzat kendisi söyledi. 71 bin kişi dinlendi, bin kişinin nasıl dinlendiği belli değil. Özel hayatın gizliliği ve haberleşme özgürlüğü ayaklar altına alınıyor. Balyoz ve Ergenekon davasında, gizli tutulması gereken telefon dinlemelerini gazetelerde okumadık mı? Böyle bir ülkeye hukuk devleti denilebilir mi?' diye konuştu.

MHP Isparta Milletvekili Nevzat Korkmaz, Hükümet'in haberleşme özgürlüğünün yasa dışı yollarla çiğnendiğine ilişkin iddiaları ciddiye alıp araştırmak yerine örtbas etmeyi tercih ettiğini savunarak, 'Hükümet'in bu duyarsızlığı her kesimde rahatsızlık yaratmıştır' dedi.

MHP'li bazı eski milletvekilleriyle ilgili görüntü kasetlerini hatırlatan Korkmaz, 'Başbakan bu istismarın sefasını sürmüştür. MHP'ye kurulan alçakça pusu için Başbakan, 'bunlara kişinin özeli denebilir mi, cezasını bulsun, bunlar Parlamento çatısı altında yaşayamaz' demiştir. MHP aleyhindeki gizli CD'ler ortaya çıktıkça Başbakan parmak hesabı yapıyordu. Kendisinin MHP'siz Meclis hesabını millet bozmuştur. MHP'ye yapılan zulme sesiz kalan Başbakan, kendisi için yapılan bu densizliği sineye çekmeyecektir, çekmemelidir zaten' görüşünü ifade etti.

CHP İstanbul Milletvekili Ali Özgündüz, bir ülkede herkesin dinlendiğinden şikayet ederken Başbakan Erdoğan'ın aynı yönde bir şikayette bulunamayacağını belirterek, 'Bunu ortaya çıkarması gereken yürütmenin başı acziyet içinde olamaz. Balyoz iddianamesi bu tür dinlemelerden oluşan 'tape'lerdir. Gün gelir bunlar sizi de partinizi de vurur' dedi.

İstanbul Bağımsız Milletvekili Levent Tüzel de Erdoğan'ın çalışma ofisinde bir yıl önce bulunan dinleme cihazının yeni gibi gündeme getirildiğini dile getirerek, bu durumun kimsenin güvencede olmadığını gösterdiğini söyledi. Erdoğan'ın toplumun önüne çıkıp 'Ben de mağdurum' diyebilecek durumda olmadığını ifade eden Tüzel, 'Dünün mağduru olan AKP, bugün hiç de masum değildir. Bugün bir çok siyasi davada bu şekilde dinlemelerle deliller yaratılmıştır. Dinleme bugün siyasi mücadele yöntemi olarak gayrı meşru şekilde siyasi şantaj malzemesi olarak kullanılmıştır' diye konuştu.

AK Parti Tokat Milletvekili Zeyid Aslan, 10 yıllık AK Parti iktidarı döneminde teknolojinin gelişmesiyle ilgili gelişen sorun konusunda yasal mevzuatla mücadele edildiğini kaydederek, yasalarda eksiklik olduğu ve yeni düzenlemeler yapılması gerektiği görüşüne katıldığını söyledi. Aslan, 'Yanlış yapanın hesabını vereceği merciler var ama kamuoyunun önündeki insanların sadece hukuka değil ahlaka da uygun davranmaları, itibarlarının sarsılmaması için önemlidir' dedi.

Konuşmaların ardından haberleşme özgürlüğü ve özel hayatın gizliliğinin ihlaline ilişkin Meclis Araştırması açılması kabul edildi. 17 üyeden oluşan komisyon, 3 ay çalışacak, gerektiğinde Ankara dışında da çalışmalarını sürdürebilecek.