PKK sorunu 2 yıl içerisinde bitecek
AK Parti Grup Başkanvekili ve Kahramanmaraş Milletvekili Mahir Ünal, PKK sorununun 2 yıl içerisinde çözüleceğini iddia etti. Ünal, "2012 yılı terör örgütünün 4. evre olarak nitelediği yıldı. Bu evre devrimci halk savaşı evresiydi. Halkın sivil hareketle devletin karşısına dikileceğini düşünüyorlardı. Bunda başarıya ulaşamadılar. Halk silahı kabul etmedi. Özellikle Şemdinli-Yüksekova hattında emellerini gerçekleştiremediler. Süreç çözüme doğru gidiyor." dedi.
Kahramanmaraş Ticaret ve Sanayi Odası'nın (KMTSO) 48. Meclis Toplantısı'nda konuşan AK Parti Grup Başkanvekili Mahir Ünal, iş adamlarının sorularını yanıtladı. PKK ile sürdürülen mücadeleyi anlatan Ünal, askerlerin kırsala çıkararak hedef haline gelmeden anlık istihbarata dayalı nokta operasyonlar yaptığını söyledi. Demokratikleşme yönünde atılan adımların ve işin siyasi yönünün kararlılıkla sürdürülmesi halinde PKK'nın 2 yıl içerisinde ortadan kalkacağını ifade eden Ünal, şunları söyledi: "PKK ile mücadele bu şekilde sürdürülürse ve demokratikleşme yönünde atılan adımlar ve işin siyasi boyutu bu şekilde sürdürülürse 2 yıl içerisinde 'terör' diye bir sorunumuz kalmayacak' dedim. Bu sözümün de arkasında duruyorum. Çünkü 2 yıldan beri Türkiye ciddi anlamda savunma yapmaksızın kendi askerini kırsala çıkarıp hedef haline getirmeden istihbarata dayalı nokta operasyon yaparak terörle mücadele ediyor. 2012 yılı terör örgütünün 4. evre olarak nitelediği yıldı. Bu evre devrimci halk savaşı evresiydi. Halkın sivil hareketle devletin karşısına dikileceğini düşünüyorlardı. Bunda başarıya ulaşamadılar. Halk silahı kabul etmedi. Özellikle Şemdinli-Yüksekova hattında emellerini gerçekleştiremediler. Süreç çözüme doğru gidiyor. PKK'nın elindeki silahın meşruiyeti kalmadı. Geçmişte PKK şiddeti bir çözüm aracı olarak kullanırken, şiddet zemin buluyordu. Artık devletin teröristle sivil vatandaşı birbirinden ayırıyor olması, devletin terörle mücadele anlayışını tamamen değiştirmesi, silahı bir çözüm aracı olmaktan çıkardı. Terör örgütü de silahla bu süreci devam ettiremez. Bu nedenle bu sorunun 2 yıla kalmadan çözüleceğini ve Türkiye'nin bu soruna hapsedilemeyeceğini söylemek istiyorum."

İKTİDARA GELDİĞİMİZDE TÜRKİYE'NİN SORUNLARINI BİLİYORDUK

İktidara geldiklerinde hükümet olarak Türkiye'nin sorunlarını bildiklerini kaydeden Ünal, demokratikleşme ve kalkınma programını kaleme aldıklarını belirtti. AK Parti'nin kuruluş programında bu sorunları dile getirdiklerini ifade eden Ünal "Biz iktidara geldiğimizde demokratikleşme ve kalkınma programı diye bir program kaleme aldık.Türkiye'nin sorunlarını biliyorduk ve AK Parti'nin kuruluş programında bu sorunları dile getirdik. Bugün geri dönüp baktığımda 2002'de kaleme aldığımız, seçim beyannamelerinde, hükÜmet programlarında dile getirdiğimiz konuların birbiriyle bütünlük ve istikrar arz ettiğini net bir şekilde gördük. Kendinizi bir meselenin dışında görüyor ve o meseleye dışarıdan bakıyorsanız başarılı olmanız mümkün değildir. Bir işi tuttuğunuz zaman kalbinden tutacaksınız ve bir işi yapmak istiyorsanız o işin delisi olacaksınız. Gece o iş rüyalarınıza girecek. Bunu en iyi iş adamları bilir. Yani dertlenen o meseleyi kendine dert edinen ve bunun için de kendisini feda eden insanların sonuç aldığını tarih bugüne kadar bir çok kez yazmıştır. Ak Parti'nin bu konuda temel özelliği de meseleyi ucundan kıyısından yakalaması değil, meseleyi kalbinden yakalamasıdır" diye konuştu.

BAŞBAKAN ERDOĞAN TÜRKİYE'NİN BÖLGEYE VE DÜNYAYA HEDİYE ETTİĞİ BÜYÜK BİR MARKADIR

Ünal, Başbakan Recep Tayyip Erdoğan'ın bölgede ve dünyada marka değeri taşıdığını vurguladı. Liderlikte 2 şeyin önemli olduğuna değinen Ünal, "Güçlü bir hikayeniz ve vizyonunuzun olması gerekiyor. Liderliğe bu pencereden bakıldığı zaman, Recep Tayyip Erdoğan, Türkiye'nin bölgeye ve dünyaya hediye ettiği büyük bir markadır. Liderlik anlamında büyük bir markadır. Bugün dünyaya baktığınızda bana kaç tane lider sayabilirsiniz. Obama'yı sayabilirsiniz, Sarkozy gitti, Ahmedinejad belki bölgede konuşabilirdi ama gücünü kaybetmiş durumda. Dolayısıyla başbakanımız, şu anda hem akademik anlamda hem sosyolojik anlamda hem siyasi anlamda kendini gerçekleştiren, kendi ülkesini dönüştüren ve kendi siyasetini gerçekleştiren ve en önemlisi muhalefeti dönüştürebilen güçlü bir liderliğe sahip. Artık Recep Tayyip Erdoğan Türkiye'nin yetiştirdiği sahip çıkılması gereken bir marka" ifadelerini kullandı. 

KMTSO YÖNETİM KURULU BAŞKANI KEMAL KARAKÜÇÜK 

KMTSO Yönetim Kurulu Başkanı Kemal Karaküçük ise konuşmasında Tomsuklu Organize Sanayi Bölgesine yer belirlemek için teknik heyetin inceleme yapacağını ve bahar ayında OSB'ye talep toplamaya başlayacaklarını belirtti. Kahramanmaraş sanayinin enerji tüketiminde Adana, Kayseri, Denizli, Mersin, Manisa ve Eskişehir gibi sanayi şehirlerini geride bıraktığını hatırlatan Karaküçük, şunları kaydetti; "Kahramanmaraş'ta son 10 yılda 7.5 milyar TL özel sektör yatırımı, yıllık 6 milyar TL sanayi hasılası gerçekleştirildi. Türkiye iplik üretiminin yüzde 35'i kumaş üretiminin yüzde 10'u, metal mutfak eşyalarının yüzde 60'ı üretildi. Yine ülkemizin elektrik üretiminin yüzde 8'i, çimento üretiminin yüzde 7'si Kahramanmaraş'ta üretildi. Türkiye'nin ilk bin şirketi arasında 15 Maraşlı firma yer aldı. 2012 yılında 1,5 milyar TL vergi veren, 100 bin kişiye istihdam oluşturan, 750 milyon dolar ihracata ulaşan bir kent olduk. Bu yükselişimiz hükumetimizin reel sektöre verdiği en büyük desteklerden biri olan 5084 sayılı kanun sayesinde olmuştur. İlimizde gerçekleşen bu ekonomik gelişmelerin devamı adına yıl sonunda süresi sona erecek olan Türkiye'nin ekonomik sorunlarının en iyi reçetesi niteliğindeki 5084 sayılı kanunun istihdam desteğinin uzatılması çok yararlı olacaktır. Bizim bu noktadaki önerimiz, hazineye yük olmamak açısından 49 ilde uygulanan teşvikin Suriye'deki iç savaş nedeniyle ticareti olumsuz etkilenmiş olan sadece 8-10 ilde uygulanmasıdır. Devletimizin desteği bu itibarla bizler için çok önemlidir. Bugüne kadar verdiğiniz destekleri bundan sonra da sürdürmenizi bekliyor, katılımlarınızdan dolayı teşekkür ediyorum".

Toplantıya, Türkiye Parlamenterler Birliği Başkanı ve Ak Parti Kahramanmaraş Milletvekili Nevzat Pakdil, Ak Parti Kahramanmaraş milletvekilleri, Yıldırım Ramazanoğlu, Sıtkı Güvenç, Ak Parti İl Başkanı Fatih Mehmet Erkoç, Merkez İlçe Başkanı Necati Okay ile iş adamları katıldı.