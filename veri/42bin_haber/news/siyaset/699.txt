Kurtulmuş CHP'nin maksimum oy oranını açıkladı
AK Parti Genel Başkan Yardımcısı Numan Kurtulmuş, terör sorununun çözümünün altın anahtarının, Kürtlerin hakkını hukunu koruyacak, Türklerin de izzetini onurunu kırmayacak bir çözümü ortaya koymak olduğunu söyledi. CHP zihniyetinini milletin durduğu yerde durmadığını ve bu yüzden başarasız olduklarını belirten Kurtulmuş, Türkiye'de bütün partiler seçimden çekilse bile CHP'nin tek başına yüzde 30'dan fazla oy alamayacağını öne sürdü.
Konya'da Ak Parti İl Teşkilatı tarafından Konevi Kültür Merkezi'nde düzenlenen İl Danışma Meclisi Toplantısı'na katılan Ak Parti Genel Başkan Yardımcısı Numan Kurtulmuş, yaptığı konuşmada CHP'yi eleştirken terörün çözümünün altın anahtarını açıkladı. İlk olarak Türkiye'nin yaşadığı süreç ile ilgili değerlendirmede bulunan Kurtulmuş, Türkiye'de gücü elinde bulunduranların milletin hep ensesinde boza pişirmeye çalıştığını vurguladı. Zorla millete siyaset yaşam tarzı ve dünya görüşü dikte ettirmeye çalışıldığını ifade eden Kurtulmuş, "Ama tutmadı. Bu millete giydirmeye çalıştıkları deli gömleğini millet giymedi. Onun için milletin oyu ile iktidar olamayacaklarını bildikleri için hep Türkiye'yi bir kara tünelin içerisinde karanlık bir dehlizin içinde tuttular ve bu milletin önüne hep engeller çıkartmaya çalıştılar. 28 şubat sürecinde Konya'da İmam Hatip Okulu ve Selçuk Üniversitesi'nin önünde 15 ve 18 yaşında kız çocuklarımızın neler çektiğini siz benden daha iyi biliyorsunuz. Köşe başındaki köfteci kardeşimizin yeşil sermaye diye nasıl fişlendiğini siz çok daha iyi biliyorsunuz. Türkiye bu süreçlerden geçti. Tünelin içerisine çukurlar kazdılar, engeller koydular ama bu millet hep engelleri açtı ve tünelin ucuna geldi" dedi.

YÜZDE 30'DAN FAZLA OY ALAMAZLAR

Türkiye'de milletin, askeri vesayetin ve küresel sistemin vesayet güçlerinin karşısında kimi görürse ona oy verdiğini belirten Kurtulmuş, şöyle konuştu: "Bu millet bu vesayet düzeneğinin Türkiye'deki siyasal temsilcisi olarak CHP'ye oy vermemektedir. CHP'li arkadaşlarımız kızıyorlar ama bana kızacaklarına kendilerine çeki düzen versinler. CHP bugün itibariyle iktidar alternatifi değilse CHP'li arkadaşların çok kabiliyetsiz, birikimsiz, beceriksiz, tecrübesiz olduklarından kaynaklanmıyor. CHP'nin içerisinde çok tecrübeli arkadaşlarımız var. Çok birikimli ve kişisel mesleklerinde çok başarı olan insanlar var. Peki o zaman CHP neden başarılı olamıyor. Bir tane cevabı var. CHP zihniyeti milletin durduğu yerde durmuyor da onun için başarısız oluyor. Türkiye'de bütün partiler seçimden çekilse CHP tek başına seçime girse, bu milletin yüzde 30'undan fazlası CHP'ye oy vermez."

TERÖR SORUNUN ÇÖZÜMÜNÜN ALTIN ANAHTARI

Türkiye'de terör sorunun bitirilmesi için önemli adımlar atıldığını da ifade eden Kurtulmuş, çözümün altın anahtarının Kürtlerin hakkını hukunu koruyacak, Türklerin de izzetini onurunu kırmayacak bir çözümü ortaya koymak olduğunu söyledi. Türkiye'deki Türkler ve Kürtler arasında inanış bakımından hiçbir ayrıcalık olmadığını da ifade eden Kurtulmuş şöyle konuştu: "Geriye kalıyor dil meselemiz. Dil meselesi ile ilgili de son 10 yılda önemli mesafeler alınmıştır. Dil konusu aynı medeniyetin insanları olarak bizler için hiçbir şekilde problem değildir. Tabii ki Türkiye'de ortak dil resmi dil Türkçe'dir. Bundan kimsenin şüphesi yok. Ama biz farklı diller ve renklere sahip insanlarız. Kuran-ı Kerim'de, 'Yerin ve göğün yaradılmasında, dillerimizin ve renklerimizin farklı farklı olmasında Allah'ın varlığının birliğinin işaretleri vardır' diyor. Kimimizin hangi dilde konuşacağına biz karar veremedik. Hangi kültürün içerisinde doğacağımıza biz karar vermedik. Ana dil ana sütü kadar helaldir ve herkes ana dilini ana kültürünü geliştirme hakkına sahiptir."