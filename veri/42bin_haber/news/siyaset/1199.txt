İstanbul Barosu'ndan çok önemli karar
 
 İstanbul Barosu Başkanı Ümit Kocasakal, Baronun olağanüstü genel kurul kararı aldığını açıkladı. Baro Başkanlığı'ndan 2 gün yapılan yazılı açıklamada, “Görevimizin başındayız. Davalar, baskılar bizi yıldıramaz. Hukukun üstünlüğüne, hukuk devletine, demokrasiye, savunmaya, meslek onuruna, Cumhuriyet değerlerine sahip çıkmaya aynı kararlılıkla devam edeceğiz” ifadeleri kullanılmıştı. 
 
 'TAHAMMÜL EDİLEMEZ NOKTAYA ULAŞTI' 
 
 Baro’nun Orhan Adli Apaydın Konferans Salonu’nda konuşan Ümit Kocasakal, "Son dönemlerde avukatlara, avukatlık mesleğine meslek onuruna barolara ve özellikle istanbul barosu’na yönelik saldırıların hukuksuzlukların sindirme ve yıldırma girişimlerinin yoğunlaşması tahammül edilemez ve tehditkar boyutlara ulaşması karşısında İstanbul Barosu Yönetim Kurulu 7 Şubat tarihinde yapılan toplantıda bu gündemle sınırlı olmak ve bu konuları görüşmek, bu saldırılara karşı haraket tarzını belirlemek üzere en üst organı olan İstanbul Barosu Genel Kurulu’nu Olağanüstü Toplantıya çağırma, bu toplantıya Türkiye Barolar Birliği Başkanı, yönetim kurulu ve tüm organlarını, tüm baro başkanlarını, ülkedeki tüm avukatları hukuk fakültesi dekan ve öğretim üyelerini ulusal ve uluslararası hukuk kurumlarını da davet etme kararı almıştır. Mesleğe, meslektaşa, Baro’ya yönelik saldırılara, tasfiye girişimi ve tezgahlarına en iyi cevabı Genel Kurulumuz verecektir" diye konuştu.
 
 NE OLMUŞTU?
 
 İstanbul Baro Başkanı Ümit Kocasakal’ın da aralarında olduğu, 10 Baro yöneticisi hakkında yargı görevini yapanı etkilemeye teşebbüsten hapis istemiyle dava açılmıştı.
 
 Ümit Kocasakal ve diğer baro yöneticileri, 6 Nisan 2012'de Silivri’de görülen Balyoz Davası’nı protesto eden sanık avukatlarına destek vermek üzere duruşma salonuna gelmiş ve salonda heyete hitaben konuşmuştu.
 
 Açıklamayı yapan İstanbul Baro Başkanı Kocasakal mahkemenin adil yargılama hakkının ihlali, silahların eşitliğine aykırı davranışları ve avukatlık mesleğinin onurunu zedeleyen uygulamalardan vazgeçmesini istediklerini söylemişti.
 
 "Bizim hiçbir kuruluşun denetimine ihtiyacımız yok. Yargının denetimi kendi mekanizması içindedir" diyen mahkeme heyeti, Ümit Kocasakal'ın da aralarında bulunduğu avukatlar hakkında suç duyurusunda bulunmuştu. Mahkemenin suç duyurusu üzerine Silivri Cumhuriyet Başsavcılığı "Yargı görevi yapanı etkilemeye teşebbüs" iddiasıyla bu kişiler hakkında soruşturma başlatmıştı. Yazılı ve sözlü ifadeye çağrılan baro yönetimi ifade vermeye gitmemişti.
 
 Adalet Bakanlığından 18.10.2012 tarihinde yapılan açıklama ile, yapılan bu eylemin avukatlık görevi kapsamında olmadığını belirtildi.
 
 İstanbul 10. Ağır Ceza Mahkemesinin savcılığa verdiği kamera kayıtları incelendi. İfadeye çağrılmaya gerek görülmeden, olayın kameralar tarafından kaydedildiği ifade edildi.
 
 2 YILDAN FAZLA ALIRLARSA AVUKATLIKLARI DÜŞÜYOR
 
 Yapılanın görev kapsamında olmadığı ve adil yargılamayı engellemeye teşebbüsten İstanbul Baro Başkanı Ümit Kocasakal’ın da aralarında olduğu 10 Baro yöneticisi hakkında, 2 yıldan, 4 yıla kadar hapis cezasına çarptırılması istendi.
 
 Hakim karşısına çıkacak Baro Başkanları 2 yıldan fazla hapis alırlarsa avukatlık da yapamayacaklar.
  