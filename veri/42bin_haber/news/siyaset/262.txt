'AB, Rumlara Ege ve Akdeniz'i armağan ediyor'
CHP Genel Başkan Yardımcısı Faruk Loğoğlu, “AB adeta Ege ve Doğu Akdeniz’i Yunanistan ve Güney Kıbrıs Rum Yönetimi’ne armağan etmeye kalkışmaktadır” dedi.
 Loğoğlu yaptığı yazılı açıklamada, AB Genel İşler Konseyi’nin 11 Aralık tarihli toplantısının ardından yayımladığı bildiriye dikkat çekerek, bildiride Doğu Akdeniz ve Ege bağlamında Türkiye’ye hayati ulusal çıkarları hedef alan ağır uyarılar yapıldığını ifade etti. Loğoğlu, “Ne yazık ki bu davranış, AKP Hükümeti tarafından karşılıksız bırakılmakta ve kamuoyumuzun dikkatinden kaçırılmaktadır. Dışişleri Bakanlığı açıklamasında ise konuya hiç değinilmemekte ve AB bildirisindeki sonuçların olumlu karşılandığı izlenimi verilmektedir” dedi.
 “HÜKÜMET HALKIMIZA HESAP VERMEK ZORUNDADIR”   
 Söz konusu bildiride Yunanistan ve Güney Kıbrıs Rum Yönetimi’nin isimlerinin zikredilmemekle beraber, üye ülkelerin doğal kaynaklarını AB müktesebatı ve BM Deniz Hukuku Sözleşmesi dahil uluslararası hukuka uygun olarak arama ve değerlendirme hakkına sahip olduklarına vurgu yapıldığını, ayrıca üye ülkelerin bu alanda ikili anlaşmalar imzalayabileceklerinin kaydedildiğini belirten Loğoğlu şöyle devam etti:
 “AB Bakanları Türkiye’nin anlaşmazlıkların barışçı çözümüne bağlı kalması gerektiğine işaretle, durumdan ciddi kaygı duyduklarını belirtmekte ve Türkiye’yi, üye bir ülkeye karşı herhangi bir tehdit veya eylemde bulunmaması için uyarmaktadırlar. AB’nin bu uyarısı, Türkiye ile Kuzey Kıbrıs Türk Cumhuriyeti’nin Ege ve Doğu Akdeniz’deki petrol ve doğal gaz dahil doğal kaynaklara ilişkin egemenlik haklarını hiçe saymaktadır. Üstelik bu hakları ileride kullanmaya kalkışmasının iyi komşuluk ilişkileri ve anlaşmazlıkların barışçı çözümü ilkelerine aykırı düşeceği iddiasıyla Türk tarafının önünün kapatılmasına ve manevra alanının daraltılmasına çalışılmaktadır. Diğer bir deyişle, AB adeta Ege ve Doğu Akdeniz’i Yunanistan ve Güney Kıbrıs Rum Yönetimi’ne armağan etmeye kalkışmaktadır. 
 Rum kesiminin öteden beri devam eden oldubittilerine ve şimdi de AB’nin bu tarafgir, tek yanlı ve uluslar arası hukuka aykırı siyasi tutumuna sessiz kalan AKP, izlediği yanlış politikalarla ulusal çıkarlarımıza zarar vermektedir. Hükümet, halkımıza bu konuda hesap vermek zorundadır.”
 ANKA
  