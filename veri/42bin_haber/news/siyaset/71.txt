'Dershane sayısı azalıyor'
Milli Eğitim Bakanı Ömer Dinçer, izlenen politikalar doğrultusunda son yıllarda özel dershane sayılarında bir azalma eğilimi görüldüğünü söyledi. Dinçer, "2008-2009 eğitim öğretim yılında açık olan toplam dershane sayısı 4 bin 262'ye ulaşmışken, 1 Kasım 2012 tarihi itibarıyla bu sayı 3 bin 896'ya düşmüştür." dedi.
  
 Milli Eğitim Bakanı Ömer Dinçer, TBMM Plan ve Bütçe Komisyonu'nda yaptığı sunumda, zorunlu eğitim süresini 12 yıla çıkarmanın gelişmiş ülkelerle Türkiye arasındaki mesafeyi tam anlamıyla kapatmayacağını söyledi. "Çünkü artık dünyanın önde gelen ülkeleri liseyi tamamlayan öğrencilerinin tümünü üniversiteli yapma stratejileri üzerinde çalışmaktadır." diyen Dinçer, şöyle devam etti: "Bizim de üniversite zorunlu olmasa bile tüm öğrencilerimizin üniversiteye devam edebilme imkânı sunan paralel stratejiler üzerinde çalışmamızın zamanı gelmiştir. Bu kapsamda Bakanlığımız, Sekiz ve Dokuzuncu Kalkınma Planlarında öngörülen 'İstikrar içinde büyüyen, gelirini daha adil paylaşan, küresel ölçekte rekabet gücüne sahip, bilgi toplumuna dönüşen ve Avrupa Birliği'ne üyelik için uyum sürecini tamamlamış bir Türkiye' vizyonuyla Türk eğitim sistemini okul öncesinden yükseköğretime kadar yaygın eğitimi de içerecek şekilde yeniden yapılanma çalışmaları devam etmektedir."
 "NORM KADRO DOLULUK ORANI ÜLKE GENELİNDE YÜZDE 85'E ULAŞTI"
 Dinçer, 2002 yılından bu yana 357 bin öğretmenin göreve geldiğini hatırlatarak, "Yürüttüğümüz çalışmalarla norm kadrolarımızın doluluk oranı ülke genelinde yüzde 85'e ulaşmıştır. 2012 yılında yapılan ve Cumhuriyet tarihinin bir yıl içerisinde en yüksek sayıda öğretmen istihdamına tekabül eden 57 bin öğretmenin ağırlıkla Doğu ve Güneydoğu Anadolu Bölgesi'ndeki illere atanmasıyla bu illerimizin norm kadro doluluk oranı ise yüzde 90'ın üzerine çıkartılmıştır. Amacımız bütün norm kadrolarımızı doldurarak eğitimde fırsat eşitliğinin sağlanmasıdır." şeklinde konuştu.
 "MESLEKİ VE TEKNİK EĞİTİMİN ORTAÖĞRETİM İÇERİSİNDEKİ PAYI YÜZDE 47'YE YÜKSELDİ"
 Mesleki ve teknik ortaöğretimin Türkiye için önemine değinen  Dinçer, "2002-2003 eğitim öğretim yılı itibarıyla mesleki ve teknik eğitimin orta öğretim içerisindeki payı (açık öğretim öğrencileri hariç) yüzde 35,8 iken, 2011-2012 eğitim öğretim yılında yüzde 47,95'e çıkarılmıştır. 2010-2014 Millî Eğitim Bakanlığı Stratejik Planı'nda hedeflediğimiz yüzde 50 oranına oldukça yaklaşmış bulunuyoruz." ifadesini kullandı.
 "ÖZEL DERSHANE SAYILARINDA AZALMA EĞİLİMİ GÖRÜLÜYOR"
 MEB Stratejik Planı'nda toplumun değişen ve çeşitlenen eğitim taleplerinin karşılanması, eğitim sisteminin daha da gelişmesi, özel öğretimin eğitim sistemi içerisindeki payının artırılması, özel sektörün finansal gücünün eğitim yatırımlarına dönüştürülmesinin amaçlandığını söyleyen Dinçer, şöyle devam etti: "Hükümet olarak bu yönde özendirici tedbir ve teşvikler sağlanmaya devam edilecektir. Bakanlığımız Stratejik Planı'nda, 2014 yılı sonuna kadar özel sektörün finansal gücünden faydalanmak üzere özel öğretim kurumlarının eğitim sistemi içindeki payının okul sayısına göre yüzde 9'a, öğrenci sayısına göre de yüzde 5'e çıkarılması hedeflenmektedir. İzlenen politikalar doğrultusunda son yıllarda özel dershane sayılarında bir azalma eğilimi görülmektedir. 2008-2009 eğitim öğretim yılında açık olan toplam dershane sayısı 4 bin 262'ye ulaşmışken, 1 Kasım 2012 tarihi itibarıyla bu sayı 3 bin 896'ya düşmüştür."
 "GÜVENLİK KAMERASI YERLEŞTİRİLMESİNE İLİŞKİN ÖDENEK 10 MİLYON TL'YE YÜKSELDİ"
 Okullara ayrılan ödeneklerin artırıldığını söyleyen Dinçer, şu bilgileri aktardı: "Yapılacak tadilat, küçük onarım ve diğer benzeri işler için ayrılan ödenek 2013 yılında yüzde 33 artırılarak 43 milyon TL'ye çıkarılmıştır. Okullarımızın yakacak alımları tertibinde yer alan 324 milyon TL olan ödenek, 2013 yılında yüzde 44 artışla 466 milyon TL'ye yükseltilmiştir. Okul ve kurumlarının güvenliğinin sağlanması amacıyla güvenlik kameraları yerleştirilmesine ilişkin ödenek 500 bin TL'den 2013 yılında 10 milyon TL'ye çıkarılmıştır. Okulların depreme karşı dayanıklılığının artırılması amacıyla 2004 yılından bugüne kadar 336,5 milyon TL ödenek ayrılmış ve güçlendirme çalışmalarında kullanılmıştır. 2013 yılı içinde 60 milyon TL ödenek öngörülmüştür."
 CİHAN