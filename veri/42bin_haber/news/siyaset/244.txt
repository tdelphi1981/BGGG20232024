'Yasayı titizlikle incelettim'
Cumhurbaşkanı Abdullah Gül: 'Anayasaya uygunluğunu titizlikle incelettim, siyasi tartışmaları siyasete bıraktım.'
 Cumhurbaşkanı Abdullah Gül, tartışmalara sebep olan Büyükşehi Belediyeleri ile ilgili yasal düzenlemeyi onaylamasının ardından çıkan tartışmalar üzerine, “. İşin siyasi tarafı tabii ki tartışılır. Ama onları siyaset alanına bıraktım. Anayasayla ilgili kısmını dikkatle ve titiz şekilde incelettim. Anayasa Mahkemesi’nin ortaya çıkan benzer karaları çerçevesinde bunu yayınladım” dedi.
 Cumhurbaşkanı Abdullah Gül ve konuk Libya Devlet Başkanı Muhammed Yusuf Magaryaf, yaptıkları görüşme sonrası düzenledikleri basın toplantısında soruları yanıtladı. Konuk Devlet Başkanı Magaryaf, Libya’da iş yapan Türk müteahhitlerin alacakları ve dönüşüm sürecinde zarar gören yabancı iş adamlarının zararlarının tazmini konusunun gündeme gelip gelmediğinin sorulması üzerine, Libya’da süreçten zarar gören şirketler kadar Libya’nın da projeler tamamlanmadığı için zarar gördüğünü ifade eden Magaryaf, bunun ciddi bir mesele olduğunu, taraflara değişk ölçülerde zararlar verdiğini, bu konunun araştırıldığını, kimsenin hakkının çiğnenmeyeceğini belirtti ve “Libya adalet ve insafı gerçekleştirecektir” dedi.
 Onayladığı Büyükşehir Belediyeleri yasasıyla ilgili tartışmaların ve CHP’nin yasayı Anayasa Mahkemesi’ne taşımaya hazırlandığının hatırlatılması üzerine Gül, şunları söyledi: 
 “Yeni büyükşehir yasası çok tartışılarak çıktı. Lehinde ve aleyhinde bir çok iddialar söz konusu oldu.  Yasa çıktıktan sonra Kanunlar ve Kararlar Başkanlığından hukukçularımızdan bu yasayı titizlikle incelemelerini istedi. Bu süreç içerisinde beni ziyaret eden siyasi partilerimiz oldu. İtirazları da lehinde gelenleri de dinledim. Hepsine söylediğim şey şu oldu: 
 ‘Bu yasa çok tartışılan bir yasa. Ben bunun Anayasayla ilgisine bakmak zorundayım. Anayasa’ya bir aykırılığı var mı, yok mu? Bunu titizlikle inceleyeceğiz’ dedim. Diğer tarafı siyaset alanını ilgilendirir. Lehinde ve aleyhinde çok konuşuluyor ama neticede buna karar verecek günü geldiğinde millettir. Bu noktada da bizim hukukçularımız titizlikle incelediler. Sonunda şunu gördüler: 2004 yılında mahalli idarelerle ilgili çıkan yasa yine Anayasa Mahkemesine götürülmüş. Bugünküne benzer iddialarla götürülmüş ve Anayasa Mahkemesi 2007 yılında bu iddiaları geçerli görmemiş. Ki o günkü heyet malum 367 kararını alan Anayasa Mahkemesi’ndeki heyettir. Bundan sonra da yine Anayasa Mahkemesi’ne çıkan mahalli idarelerle ilgili bazı kanunlar var. Onlar da Anayasa Mahkemesi’ne götürülmüş, Kocaeli ve İzmir ile ilgili. Onlar da yine Anayasa Mahkemesi’nden birkaç kez bu tip iddialarla ilgili kanunlar ‘Anayasa’ya aykırı değil’ denilerek geri gönderilmiş. Orada tasvip görmemiş bu iddialar. Bunun üzerine ben de bu yasayı yayınladım. İşin siyasi tarafı tabii ki tartışılır. Ama onları siyaset alanına bıraktım. Anayasayla ilgili kısmını dikkatle ve titiz şekilde incelettim. Anayasa Mahkemesi’nin ortaya çıkan benzer karaları çerçevesinde bunu yayınladım.”
 ANKA