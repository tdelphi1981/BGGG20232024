Selma Irmak'a izin
BDP'nin tutuklu Şırnak milletvekili Selma Irmak'a babasının vefat etmesi nedeniyle 2 günlük izin verildi.
 DİYARBAKIR'da görülen KCK/TM ana davasında tutuklu yargılanan BDP Şırnak Milletvekili Selma Irmak'a, dün babasının vefat etmesi üzerine cenazeye katılması ve taziyeleri kabul etmesi için 2 gün izin verildi. Bu sabah Diyarbakır E Tipi Cezaevi'nden çıkan Irmak, Mardin'in Kızıltepe İlçesi'ne gitti.
 BDP'nin KCK/TM davası kapsamında tutuklu bulunan Şırnak Milletvekili Selma Irmak'ın kolon kanseri tedavisi gören babası Yusuf Irmak, dün Mardin'in Kızıltepe İlçesi'ndeki evinde yaşamını yitirdi. Irmak'ın avukatı babasının cenaze törenine katılması için Diyarbakır Cumhuriyet Başsavcılığı'na başvurdu. Adalet Bakanlığı'nın da devreye girmesiyle Irmak'a cenaze ve taziye törenine katılmak için 2 gün izin verildi. Sabah saatlerinde Diyarbakır E Tipi Cezaevi'nden güvenlik görevlilerinin refakatinde çıkan tutuklu milletvekili taziyelerin kabul edileceği Mardin'in Kızıltepe İlçesi'ne gitti.
 KIZILTEPE İÇİN İZİN ALINDI
 Kızıltepe'de bulunan BDP Diyarbakır Milletvekili Nursel Aydoğan, Irmak'ın aldığı 2 günlük izin ardından bu sabah Kızıltepe'ye geldiğini söyledi. Aydoğan, Irmak'a Kızıltepe'de evlerinin önünde taziyeleri kabul için izin verildiğini; ancak cenazenin Derik İlçesi'ne bağlı Başaran Köyü Direkli Mezrası'nda defnedileceği için, Irmak'ın buradaki cenaze törenine katılması için de girişimlerini sürdürdüklerini söyledi.
  