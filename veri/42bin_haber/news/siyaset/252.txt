Bağış: 'Espriler rekabeti arttırır'
Bu hafta sonu Galatasaray-Fenerbahçe maçının oynanacağını hatırlatan ve her iki takıma centilmence bir mücadele temennisinde bulunan Bağış, şunları söyledi: 'Sporu da tadında tutmamız lazım. Espriler rekabeti arttırır, takılmak işin tadı tuzudur ama bazen ayarını da kaçırabilme potansiyelimiz var. Bu konuda hepimizin hassas olması lazım. Sporu birbirimizi kırmak, üzmek için değil belki esprilerle takılmak için daha da önemlisi centilmence keyif için yapılan bir hobi olarak değerlendirmemiz lazım.
Avrupa Birliği Bakanı ve Başmüzakereci Egemen Bağış, Sabancı Üniversitesi Endüstri Mühendisliği Topluluğu tarafından Taksim The Point Otel'de düzenlenen 'Hot Topics in Business' temalı konferansta yaptığı konuşmada, dünyanın yeni trendinin Türkiye, yeni markalarından birinin de İstanbul olduğunu söyledi.

Türkiye'nin, doğunun en batısında batının en doğusunda yer aldığını ifade eden Bağış, '(Bazen Türkiye şuraya buraya kayıyor mu?), (Yönelim değişimimiz mi var?) gibi sorular geldiğinde hep söylüyorum, Türkiye'nin şu yönelim ya da bu yönelim tercihi yapmak mecburiyeti olmadığı gibi aslında böyle bir tercihte bulunma lüksü de yoktur. Çünkü bu bize has çok önemli bir özelliktir. Evet biz bir Avrupa ülkesiyiz, aynı zamanda Orta Doğu, Balkan, Akdeniz ve Karadeniz ülkesiyiz. Bizim biri uğruna diğerlerinden vazgeçme lüksümüz olamaz. Bizim aslında kendi genetik kodumuzda hoşgörü, tolerans vardır ama yenilikçi fikirlere de çok açıktır bizim yaklaşım tarzımız. Farklılıkları hoşgörü içinde birlikte barındırabilmek çok anlamlıdır bizim kültürümüzde' diye konuştu.

-'Türkiye bir çok ülkeye ilham kaynağı oldu'

Bağış, Türkiye'nin, demokrasi kültürü ile İslam kültürünü bir arada başarılı bir şekilde 200 yılı aşkın süredir barındırabilme başarısının bugün bir çok ülkeye ilham kaynağı olduğunu dile getirdi.

Arap Baharı'na değinen Bağış, Türkiye'nin Arap Baharı'nda çok etkin ilham olma potansiyeli bulunduğunu belirterek, Mısır, Libya ve Tunus'ta yaşayan insanların Türkiye'ye baktıklarında iktidarı, muhalefeti, sendikaları, serbest pazar ekonomisini, insanların eğitim, ulaşım, sağlık standartlarını gördüğünü ifade etti.

'Türkiye'yi bugün çok farklı bir trend yapan, Türkiye'yi 'hot topics' konumuna getiren en önemli özellik doğunun en batılı, batının en doğulu ülkesi olabilme potansiyelidir' diyen Bağış, konuşmasını şöyle sürdürdü:

'Türkiye'nin bugün geldiği noktayı anlayabilmek için biraz ön yargılarımızdan uzaklaşabilmek ve kendimizi iyi tanımlayabilmek lazım. 'Biz kimiz' dediğimiz zaman, sadece 'Avrupalı'yız', sadece 'Asyalı'yız' demek aslında kendimize yapılacak en büyük haksızlıklarımızdır. Farklılıklarımız bizi tarih boyunca zenginleştirmiştir, bundan sonra da zenginleştirecektir.'

-'Espriler rekabeti arttırır'

Kendisinden önce Galatasaray Kulübü Başkanı Ünal Aysal'ın konuşma yaptığını belirten Bağış, Aysal'ın hem şahsi başarılarını hem de gönül verdiği renklere katkılarını çok önemsediğini dile getirdi.

Bu hafta sonu Galatasaray-Fenerbahçe maçının oynanacağını hatırlatan ve her iki takıma centilmence bir mücadele temennisinde bulunan Bağış, şunları söyledi: 'Sporu da tadında tutmamız lazım. Espriler rekabeti arttırır, takılmak işin tadı tuzudur ama bazen ayarını da kaçırabilme potansiyelimiz var. Bu konuda hepimizin hassas olması lazım. Sporu birbirimizi kırmak, üzmek için değil belki esprilerle takılmak için daha da önemlisi centilmence keyif için yapılan bir hobi olarak değerlendirmemiz lazım.

Bugün Galatasaray'ın Türkiye'ye yaptığı önemli katkılar var. Göreve ilk atandığımda hasta Galatasaraylı olan kuzenim telefon açtı, 'Kuzen, Avrupalılar ile müzakerelerde sıkışırsan onlara Galatasaray'dan bahset iyi bilirler' dedi. Ben de Fenerbahçe kongre üyesiyim bu arada. Hoş bir espriydi. Galatasaray'ın Avrupa şampiyonluğu hepimiz için önemli.'

-'Yumurta değil, fikirlerinizi ortaya atın'

Bakan Bağış, kendisini dinleyen üniversiteli gençlere yönelik, 'Sizler yumurta değil, fikirlerinizi ortaya atarak Türkiye'nin üniversite gençliğine örnek oluyorsunuz. Bizim yumurtadan kaçma gibi bir korkumuz yok ama atılan o yumurtalar siyasilere atılmıyor. Atılan yumurtalar bu ülkenin istikrarına, demokrasiye atılıyor' dedi.

-'İstanbul'un fethi bile bir girişimciliktir'

Bağış, İstanbul'un fethinin bile bir girişimcilik olduğunu belirterek, şunları söyledi:

'Fatih bir sabah kalktığında; 'Gemileri karadan yürütelim' dememiştir. Uzun süre bunun üzerinde düşünmüştür. Bunun hazırlıkların, hesaplarını yapmıştır. Bir çağı kapatıp, bir çağı açacak girişimciliği ortaya koyabilmiştir. Kendi zamanı açısından değerlendirildiğinde muazzam bir girişimcilik ruhunu ortaya koymuştur. Bizim kendi çağımızın içinde yeni girişimciliği ortaya koyabilmemiz lazım. Türkiye'deki en büyük gücümüzün dinamik genç nüfus olduğuna inanıyorum.'

Öğrencilerin sorularını yanıtlayan Bağış, Türkiye'nin 2011 Avrupa Birliği İlerleme Raporu'na ilişkin de bilgi verdi.