Erdoğan'dan 'İmralı heyeti' açıklaması
Başbakan Recep Tayyip Erdoğan, İmralı'ya giden BDP heyetinin açıklamalarını Türkiye'ye döndükten sonra değerlendireceğini belirterek, 'Döndükten sonra arkadaşlarımla değerlendirmeyi yapacağız. Nedir, ne değildir, öğreneceğiz. Öğrendikten sonra da en kısa zamanda gerekli olan açıklamaları, ilgili bakan arkadaşlarım vasıtasıyla veya salı günü grupta uygun bir şekilde yaparız' dedi.
Erdoğan, Birleşik Arap Emirlikleri'nde, Eş-Şarika İslam Medeniyeti Müzesi'ni ziyaret ettikten sonra basın mensuplarının sorularını yanıtladı.

Başbakan Erdoğan, müzeyi beğendiğini belirterek, Eş-Şarika Emiri El-Kasımi'nin müze binasını İstanbul'da gezip gördüğü Kapalıçarşı'dan esinlenerek yaptırdığını kendisine anlattığını söyledi.

Müze binasının yerel mimariyi ve taş işçiliğini yansıtan bir yapı olduğunu kaydeden Erdoğan, 'Müzede ortak medeniyetimizin de birçok eserini görmenin mutluluğu içindeyim' dedi.

Müzede Sultan Ahmet ve Selimiye camilerinin maketlerinin sergilendiğinin hatırlatılarak, bu camilerin benzerlerinin Eş-Şarika'ya yapılıp yapılmayacağının sorulması üzerine Erdoğan, akşam yemeğinde bir araya geleceği Emir El-Kasımi'ye bunu soracağını bildirdi.

Başbakan Erdoğan, İmralı'ya giden BDP heyetinin açıklamalarını, Türkiye'ye döndükten sonra değerlendireceğini belirterek, 'Döndükten sonra arkadaşlarımla değerlendirmeyi yapacağız. Nedir, ne değildir, öğreneceğiz. Öğrendikten sonra da en kısa zamanda gerekli olan açıklamaları, ilgili bakan arkadaşlarım vasıtasıyla veya salı günü grupta uygun bir şekilde açıklamaları yaparız' diye konuştu.

Erdoğan, sürecin olumlu gelişip, gelişmediğine ilişkin soruyu ise 'Şu anda bilgileri net olarak gerçek sahiplerinden dinlemeden bir yorum yapmam doğru olmaz' şeklinde yanıtladı.