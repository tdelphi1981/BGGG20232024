Tolga Saygun'dan eleştirilere yanıt
 
 Balyoz Davası'nda 18 yıl hapis cezasına çarptırılan ve geçtiğimiz Perşembe günü geçirdiği açık kalp ameliyatının ardından yoğun bakımda tahliye edilen emekli Orgeneral Ergin Saygun'un oğlu Tolga Saygun babasının sağlık durumunun iyiye gittiğini belirtti. Yoğun bakım ünitesinde tutulan babasıyla yaklaşık yarım saat görüşen  Saygun,  babasıyla birlikte çekildiği bir fotoğrafı sosyal paylaşım sitesi Twitter'dan paylaştı.
 
 
 
 >>> SAYGUN'A SÜRPRİZ ZİYARETÇİ
 
 Mehmet Akif Ersoy Hastanesi yoğun bakım ünitesinde yatan  babasına refakat eden emekli Orgeneral Ergin Saygun'un oğlu Tolga Saygun DHA'ya yaptığı açıklamada babasının  bugün daha iyi olduğunu ve hemşirelerle şakalaşmaya çalıştığını söyledi. Saygun babasının sağlık durumuyla ilgili olarak şu bilgileri verdi: Bu sabah yarım saat kadar yanındaydım. Solunum cihazından dün çıkmıştı; artık kendisi nefes alabiliyor. Bugün koluna girip ilk defa ayağa kaldırdık. Bir iki adım atmasına yardımcı olmaya çalıştık. Çorba ve komposto içti. Konuşmaya başladı ancak tabi konuştukça yoruluyor. Bu hızla ilerlerse en kısa zamanda yoğun bakımdan normal odaya alabiliriz. Babamla konuştuğumuzda ameliyatın ne kadar zor geçtiğini anlattı. Kendisinin üçüncü kalp ameliyatı olduğu için yoğun bakımdaki diğer hastalara moral veriyor. Nefesi yettiğince hemşirelerle şakalaşmaya çalışıyordu.
 
 Tolga Saygun, Başbakan Recep Tayyip Erdoğan'ın babasını ziyaret etmesi nedeniyle sosyal medyada bazı Balyoz Davası tutuklu yakınlarının tepki göstermesine de yanıt verdi. Başbakan Erdoğan'ın ziyaretinin babasına moral verdiğinin altını çizen Saygun, "Babam buraya yattığında yaşama şansının az olduğunu biliyordu. Bu noktadan sonra kendisi için yapılan her ziyaret babamı gülümsetiyor. Başbakanın ziyareti de elbette babama moral vermiştir. Sonuçta kendileri birlikte mesai harcadılar. Bunun insani boyutunun ön planda tutulması gerektiğini düşünüyorum.
 
 Bizim aldığımız devlet terbiyesi gereği gelen misafire hoşgeldin demeyi gerektirir. Bence burada değerlendirilmesi gereken gelenler değil gelmeyenlerdir, kimlerin gelemediğidir. 'Babanızın yaşama şansı çok az' denen bir aileye babalarını ziyarete gelenlere hoşgeldin diyen bir aileye bu kadar tepki verilmesi insafsızlıktır. Biz her fırsatta söylüyoruz, diğer 350 komutanımız, abimiz, amcamız, kardeşimiz için tüm mücadelemiz iki yıldır sürdüğü gibi aralıksız bir şekilde sürecektir" dedi. Öte yandan Şişli Belediye Başkanı Mustafa Sarıgül'ün Ergin Saygun'u sabah saatlerinde ziyaret ettiği öğrenildi. 
 
 CNN TÜRK