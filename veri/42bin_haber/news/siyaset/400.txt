'Edepsiz azınlık, 3-5 çapulcu'
AK Parti Gençlik Kolları Başkanı Zafer Çubukçu, yaptığı konuşmada ODTÜ'de yaşanan olaylar için çok sert ifadeler kullandı 
 Başbakan Recep Tayyip Erdoğan'ın da katıldığı Mehmet Akif Ersoy’u anma gecesinde AK Parti Gençlik Kolları Başkanı Zafer Çubukçu, eylemci öğrenciler için “edepsiz azınlık” ve “3-5 çapulcu” ifadelerini kullandı.
 
 Mehmet Akif Ersoy, vefatının 76'ncı yılında AK Parti Genel Merkezi'nde düzenlenen bir programla anıldı. Gecede yapılan konuşmaların başlığında ODTÜ'de yaşanan olaylar vardı. 
 
 AK Parti Gençlik Kolları Başkanı Zafer Çubukçu şunları söyledi:
 
 "Bir öğrenci elinde sopa, molotof kokteyli demir bilyeleri polise atarak neyi protesto edebilir? Sizler edepsiz bir azınlığın çoğunluğa zulüm ettiğini öyle güzel görüyorsunuz ki, daha bugün öğrenci burslarını artırarak onları ihya ettiniz.
 
 Sayın genel başkanım siz hiç üzülmeyin. Sizin ak gençliğiniz. Atalarına sahip çıka çıka, değerlerine sahip çıka çıka o üç beş çapulcuya meydanı bırakmayacak. Edebini koruyarak gerekli dersi verecektir."
 
 'ONLARDA MOLOTOF SİZDE BİLGİSAYAR'
 
 Çubukçu'nun ardından söz alan Erdoğan'ın hedefinde de ODTÜ'de yaşanan olaylar vardı.
 
 Mehmet Akif Ersoy'un ''Ey şehit oğlu şehit, isteme benden makber, sana aguşunu açmış duruyor peygamber'' mısrasını okuyan Erdoğan, şunları söyledi:
 
 ''Bununla ilgili çok eleştirenler oldu merhum Akif'i, ama onlar Akif'in baktığı pencereden bakmadılar. Orada aslında tespit, o nazlanış, o yakalayış farklıydı. Akif, Mehmetçiğin destanını yazdığı kadar, şehitlerin ruhuna en güzel Fatiha tefsirlerini yazdığı kadar istikbale, atiye yönelik de bizlere çok anlamlı bir miras bıraktı.
 
 Akif her zaman okumayı, araştırmayı, ilmi teşvik etti. Maziden devralınan mirasın öz güven içinde atiye taşınmasını, yani geleceğe taşınmasını tavsiye etti. Akif'in Asım'dan ve Asım'ın neslinden beklediği buydu. Göğsünde imanla her bir gencin istikbali şekillendirecek bir ruh ve aksiyona sahip olmasını istedi.
 
 Ben, siz genç kardeşlerimden bunu istiyorum. Birileri ellerinde döner bıçaklarıyla dolaşabilir, birileri ellerinde molotoflarla dolaşabilir, birileri ellerinde sapanlarla demir bilyelerle dolaşabilir, birileri ellerinde birçok çeşitli, akla hayale gelmez, kilit taşlarıyla şunla bunla dolaşabilir, ama AK Parti'nin gençliği bilgisayarıyla dolaşacak, o tuşlarla dünyaya evet yeniden dirilişimizin destanını yazacak.''
 
 NTVMSNBC