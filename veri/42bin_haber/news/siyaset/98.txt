Demirtaş: Hükümetin bu adımını küçümseyemeyiz
BDP Genel Başkanı Selahattin Demirtaş, anadilde savunmayla ilgili yasa tasarısının meclise sunulmasına ilişkin, "Bugün komisyona gelmesi, birkaç gün içerisinde de yasanın çıkmasını bekliyoruz. Bu önemli bir adımdır. Bunu küçümsemeyeceğiz, bunu yok saymayacağız" dedi.
Mitanni Kültür Merkezi'nde bir konuşma yapan Demirtaş, cezaevindeki arkadaşlarının faşizme karşı direniş haklarını kullandığını kaydetti. Kimseyi tehdit etmediklerini ve kimseye şantaj yapmadıklarını kaydeden BDP Genel Başkanı Selahattin Demirtaş, "Ama kimsenin şantajına da tehdidine de boyun eğmiyoruz. Tarihimiz direniş tarihidir. "şeklinde konuştu.

Arkadaşlarının 63 gündür cezaevinde açlık grevinde olduğunu belirten Demirtaş, konuşmasını şöyle sürdürdü: "Üç tane talepleri var. Biri 'Sayın' Öcalan ile müzakere, Öcalan'ın sağlık, güvenlik koşularının oluşturulması. Bir diğeri anadilde eğitim, diğeri de anadilde savunmadır. Bakın dün gece yarısından sonra anadilde savunmayla ilgili yasa tasarısı meclise ulaştı. Bugün komisyona gelmesi, birkaç gün içerisinde de yasanın çıkmasını bekliyoruz. Bu önemli bir adımdır. Bunu küçümsemeyeceğiz, bunu yok saymayacağız. Ama diğer adımların da haklı meşru taleplerin de hızlı bir şekilde zaman kaybetmeksizin yerine getirilmesini beklemekte bizim hakkımızdır. Eğer bir halk yediden yetmişe milletvekili belediye başkanıyla zindandaki tutsağıyla, genci, yaşlısıyla bedenini ölüme yatırabiliyorsa bu taleplerin arkasında kenetlenebiliyorsa hükümet bunları yok sayamaz artık. Bu saatten sonra ölümleri durdurabilmenin tek bir yolu kalmıştır. O da gençlerin ellerindedir. Gençliğin direnişi 24 saat gerekirse sokak sokak meydan meydan olmalı. Gençlerin direnişi ölümleri durduracak tek koşuldur artık." Demirtaş, daha sonra Nusaybin'den ayrıldı.