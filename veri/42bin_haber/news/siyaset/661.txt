'Yasal olmayan fişlemeler var'
 
 Tunceli’nin Hozat İlçesi’nde ortaya çıkan fişleme skandalını araştıran TBMM İnsan Hakları Alt Komisyonu üyeleri çalışmalarını tamamladı. Komisyon Başkanı AK Partili Mehmet Metiner, "Bizim şu ana kadarki çalışmalarımızda elde ettiğimiz bilgiler doğrultusunda şu aşamada tespit ettiğimiz, ne yazık ki yasadışı fişlemelerin yapıldığı yönündedir. Bu fişlemelerin bir kısmı elimizin altında bulunmaktadır" dedi. 
 SUÇLULAR GEREKLİ CEZAYI BULACAK 
 
 Hozat’taki fişleme skandalını araştıran TBMM İnsan Hakları Alt Komisyonu üyeleri dün çalışmalarını tamamlayarak bugün Tunceli’de İl Emniyet Müdürü Hayati Yılmaz’ı dinleyip, çalışmalarını tamamladı. Komisyon üyeleri daha sonra basın toplantısı düzenledi. Komisyon Başkanı Mehmet Metiner, olayı çok ciddi şekilde araştırdıklarını ve suçluların gerekli cezayı mutlaka göreceğini söyledi. 
 Hozat’ta dün inceleme yaparak, savcı ve mağdur vatandaşlarla görüştüklerini belirten Metiner şöyle dedi "Ankara’ya gittiğimizde hem fişleme hem de intihar soruşturması dosyalarını resmi olarak savcılarımızdan isteyeceğiz. Bugün de il emniyet müdürümüzden gerekli bilgileri aldık. Emniyet Müdürü sayın Hayati Yılmaz da çok iyi niyetle Hozatlılar, Dersimliler kadar olayın açığa çıkmasını ve suçluların tespiti için elinden geleni yapıyor. Bizim şu ana kadarki çalışmalarımızda elde ettiğimiz bilgiler doğrultusunda, bizim şu aşamada tespit ettiğimiz ne yazık ki yasadışı fişlemelerin yapıldığı yönündedir. Bu fişlemelerin bir kısmı elimizin altında bulunmaktadır. Bunlar yasal olmayan fişlemelerdir." 
 
 Fişlemelerin tarihi konusunda değişik iddialar olduğunu, 2007 yılında başlayan ve 2010 yılına kadar devam eden fişlemelerin bulunduğunu kaydeden Metiner, "Yasal olmayan bu suçu işleyenler de tespit edilecek ve gerekli cezayı alacaklardır" dedi. 
 ALBAY DURSUN’U DA DİNLEYECEKLER 
 Komisyon Başkanı Metiner, yaptıkları çalışmalar sonucunda Hozat’ta köylülerin ve muhtarlarının verdiği bilgiler doğrultusunda, 2005 yılında Tunceli’de görev yapan Jandarma Alay Komutanı Albay Namık Dursun’u da dinleyeceklerini söyledi.
 Metiner, "Birçok Hozatlı vatandaş ve muhtar, Albay Namık Dursun’un baskı uyguladığını ve birtakım belgeler imzalatıldığını söyledi. Bir nevi fişleme yapıldığını, bu durumun kayıtlarda olduğunu tespit ettik ve bu Albayın komisyonumuza gelerek bilgi vermesini isteyeceğiz" diye konuştu.