BDP bölgesel yönetim mi istedi?
TBMM Anayasa Uzlaşma Komisyonu Üyesi Prof. Dr. Mustafa Şentop, BDP'nin yeni anayasa konusundaki talepleri arasında "Tam anlamıyla bölgesel özerklik değil ama bölgesel yönetimler içeren teklifleri var" dedi.
 Bursa Kent Konseyi tarafından Atatürk Kongre ve Kültür Merkezi'nde düzenlenen 'Yeni Anayasa Süreci' konulu toplantıya katılan Prof. Dr. Mustafa Şentop, toplantı öncesi gazetecilerin sorularını yanıtladı. 
 Yeni Anayasa süreci ile ilgili değerlendirmede bulunan Şentop, çalışmaların yaklaşık 15 aydır devam ettiğini belirtti. 
 Bugüne kadar 100 maddenin yazımının yapıldığını kaydeden Prof. Dr. Mustafa Şentop, "Ancak bu maddelerin hepsinde partiler mutabık değil. Yaklaşık 3'te birine yakın madde sayyısında mutabakat var. Tasarladığımız metin 130 madde civarında olacak. 'Az kaldı' diyebilirim. Partilerin büyük ihtimalle sürecin sonuna doğru mutabakat çerçevisini genişleteceği, madde sayısını artıracağı kanaatindeyim. Anayasa sürecinin 1-2 ay sonra daha ciddi olarak gündemde olacağını söyleyebilirim" diye konuştu.
 
 "BDP'nin yeni anayasada özerklik talebinin olup olmadığı" yönündeki soruya yanıt veren Şentop, "O konu, anayasanın idare kısmıdır. BDP'nin talepleri var. Tam anlamıyla bölgesel özerklik değil, ama bölgesel yönetimler içeren teklifi var. Her partinin kendine göre teklifleri oluyor. Bunları komisyonda müzakere ediyoruz. Komisyonda partilerin mutabık kaldığı kısımları, mutabakatla yazıyoruz. Farklı görüşü olanları ise paranteze alarak devam ediyoruz. Bunda bir sorun yok. Ancak komisyon mutabakat esasına göre çalıştığı için bütün partilerin mutabık kalmadığı maddelerin komisyondan geçmesi söz konusu değil. Biz önerimizi verdik" dedi.
 
 "7-8 MADDE KONUSUNDA MUTABAKAT BİRAZ GÜÇ GÖZÜKÜYOR"
 
 Yazılan maddelerden 30'unun üzerinde mutabakat yazıldığına dikkat çeken Şentop, mutabık kalınmayan hususların 4 başlıkta toplandığını belirtti. Hususlardan birinin Türkiye'deki özellikle 27 Mayıs 1960 darbesinden sonra anayasalarda yer alan bir vesayetçi ideoloji olduğuna değinen Şentop, şunları söyledi:
 
 "Vesayetçi idelojisi. Tırnak içinde devlet ideolojisi. Mutabık kalınmayan maddelerden birisi. Diğeri vatandaşlık maddesi. Muhtemelen burada bazı partiler mutabakata katılmazlar, katılamazlar. Üçüncüsü ise din hürriyeti maddesidir. Bunlarla ilgili büyük ihtimal CHP'nin farklı görüşü var. Diğer 3 parti birbirine yakınlaşabilir. Son olarak da BDP'nin anadilde eğitim diye önerdiği maddeler var. 4 temel başlık altında tahmin ediyorum, 7-8 madde konusunda mutabakat biraz güç gözüküyor. Ama sağlamaya çalışacağız"