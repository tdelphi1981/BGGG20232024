Meclis mesaisini erken bitirdi
Meclis uluslararası anlaşmaları 2 saat içinde kabul ederek erken paydos etti.
 TBMM Başkanvekili Meral Akşener başkanlığında toplanan Meclis, uluslararası anlaşmaların 2 saat içinde hızlıca kabulünün ardından, mesaisini 2 saat erken bitirdi.
 Yoklamanın ardından Akşener, 3 milletvekiline gündem dışı söz verdi. AK Parti Kars Milletvekili Ahmet Arslan, Sarıkamış şehitlerine Allah'tan rahmet dileyerek sözlerine başladı. AK Parti’li 2 milletvekili olarak Sarıkamış şehitlerini çok önemsediklerini ifade eden Arslan, Türkler Anadolu'ya girdikten sonra sadece Kars coğrafyasında 1,5 milyon kişinin şehit olduğunu söyledi. 90 bin insanın vatan, millet, memleket uğruna şehit olduğunu belirten Arslan, "Bunu iyi bilmek lazım. Sadece Sarıkamış'ı değil, Çanakkale'yi de iyi bilmek lazım" dedi. Türklerin Anadolu'ya girdikten sonra sadece Kars coğrafyasında 1,5 milyon kişinin şehit olduğunu vurgulayan Arslan, bu sene anma etkinliklerinde rol oynayan Gençlik ve Spor Bakanlığı'na, Ulaştırma, Denizcilik ve Haberleşme Bakanlığı'na, TCDD'ye, TRT'ye ve diğer ilgili kurumlara teşekkür etti. 
 CHP Erzincan Milletvekili Muharrem Işık, işsizlik oranlarının hesaplamasında uygulanan yöntem ve ekonomi politikalarına yönelik eleştirilerde bulundu. MHP Kütahya Milletvekili Alim Işık, THY yönetiminin, ayrımcılık yaparak sadece iktidar partisine mensup milletvekillerine hediye gönderdiğini belirterek, bu hediyelere ilişkin bazı sorular yöneltti. 
 Uluslararası anlaşmalara ilişkin kanun tasarılarının görüşülmesi ve kanunlaşmasının ardından Başkanvekili Akşener, oturumu kapattı.
 ANKA
  