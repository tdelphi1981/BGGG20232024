Suriye'deki çatışmaların sıçrama olasılığı var
CHP lideri Kılıçdaroğlu, Çin ziyareti öncesi Çin Ulusal Radyosu'nun sorularını yanıtladı. Kılıçdaroğlu, Suriye'deki risklere dikkat çekti
 CHP Genel Başkanı Kemal Kılıçdaroğlu, Çin'e gitmeden önce Çin Ulusal Radyosu'nun sorularını yanıtladı. Kılıçdaroğlu, 'Türkiye Suriye ile bir savaşa mı sürükleniyor? Partinizin Suriye sorunuyla ilgili çözüm önerileri nelerdir?' sorusuna şu yanıtı verdi: 'Türkiye, Suriye krizinde çözüm arayan değil ne yazık ki sorun yaratan bir bölgesel aktör olarak konumdadır. AKP iktidarının Suriye'nin içişlerine karışması, Suriye yönetiminin de söylemlerinin sertleşmesine yol açtı. AKP iktidarının, Türkiye topraklarının Suriyeli silahlı muhalifler ve radikal unsurlar tarafından kullanılmasına izin vermesi, Suriye'deki çatışmaların her an 
 ülkemize de sıçrama olasılığını doğuruyor. Üzülerek söylemeliyim ki, iki ülke arasındaki gerginliği çatışmaya kadar götürebilecek elverişsiz bir ortam maalesef var. Bugüne kadar AKP iktidarına ve kamuoyuna üç
 çözüm önerisi sunduk. Türkiye öncülüğünde Suriye'deki krizin ulusal ve uluslararası taraflarını içeren bir konferans toplanması önerimizi reddeden AKP iktidarı, TBMM'nin Suriye'deki şiddetin ve akan kanın durmasına yönelik partilerüstü bir tutum almasına da yanaşmadı. Son olarak, BM öncülüğünde bir toplantı yapılması önerimiz de suskunlukla geçiştirildi.'
 YILLAR SONRA BİR İLK
 KILIÇDAROĞLU, Çin'e daha önce gidip gitmediği yönündeki soruya ise şu yanıtı verdi: Çin'e yıllar önce bürokrat olarak gitmiştim. Siyasetçi kimliğimle ilk defa gidiyorum. 12 Ocak'ta başlayacak ziyaretimiz partimiz ve ülkemiz açısından çok önemli. Bunun için heyecanlıyım.
 Pekin-Şangay-Urumçi'ye de gidecek
 Kılıçdaroğlu, Çin seferine çıktı. Önceki akşam özel bir uçakla Pekin'e uçan Kılıçdaroğlu'na işadamları, milletvekilleri ve gazeteciler de eşlik etti. CHP liderinin Çin gezisinde Pekin ve Şangay'ın ardından Urumçi de var. Kılıçdaroğlu, Çin radyosuna 'CHP, Asya ülkeleriyle iyi ilişkiler kurmayı hem bir gereklilik hem zenginlik olarak görmektedir' dedi. İlişkilerin gelişmesini desteklediğini bildirdi.
  