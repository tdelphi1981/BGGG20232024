'AKP affetse Allah bu Drakulaları bağışlamaz'
 
 MHP Genel Başkanı Devlet Bahçeli, partisinin TBMM Grup Toplantısı'nda konuştu.  İmralı adasında ağırlaştırılmış müebbet hapis cezasıyla yatan terörist başının, cazibe ve çözüm tarafı olarak kutsandığını, geçmişine göre pozitif noktada durduğunun hükümet üyelerince ileri sürüldüğünü savunan Bahçeli, şöyle konuştu:  ''Kurduğu silahlı terör örgütü PKK'yı, aldığı kararlar ve verdiği emir ve talimatlarla sevk ve idare ederek, vatan topraklarımızdan bir bölümünü bölmeye ve ayırmaya çalışan cani el üstünde tutulmaktadır. Bebek katili Başbakan'ın çözüm sırdaşı mertebesine terfi etmiştir. Son gelişmeler PKK'nın hayal bile edemeyeceği stratejik mevziler elde ettiğini göstermekte, hükümet eliyle arayıp da bulamayacağı imkanlara kavuştuğunu kanıtlamaktadır. Milletimizin geçmişi unutması, bölücü örgütün hain eylemlerinin üzerine sünger çekmesi alttan alta dayatılmaktadır.  Şüphesiz Başbakan Erdoğan ve hükümetinin, Türk milletinin muhatap kaldığı kanlı eylemleri yok farz etmesi, görmezden gelmesi bir şeyi değiştirmeyecek, tarihi hakikat çözüm sözleriyle kapatılamayacaktır. Zira ateş düştüğü yeri yakmıştır. Kayıplar, kıyılan canlar, sıkılan mermiler, yapılan baskınlar, katledilen körpe yavrular hala hafızalardadır, hala unutulmamıştır. Başbakan Erdoğan'ın çözüm yoldaşı, barış müttefiki İmralı canisi ne yaparsa yapsın alnındaki kandan, vicdanındaki lekeden ve kalbindeki karartıdan kurtulamayacak ve içine girilen bu devran ilanihaye sürüp gitmeyecektir.''  Bahçeli, bölücü terör örgütünün bebek ve çocukları öldürdüğü geçmişteki eylemlerinden örnekler vererek, ''Türk milleti İmralı'da yatan caniye boşuna 'bebek katili' dememiş, boş yere bu sıfatı isminin başına iliştirmemiştir'' diye konuştu.  Terör eylemlerinin kanlı bilançosunu unutmanın mümkün olmadığının altını çizen Bahçeli, ''AKP affetse bile Cenab-ı Allah ve milliyetçi-vatanseverler bu Kazıklı Voyvoda torunlarını, Drakula takipçilerini bağışlar mı?'' dedi.  Son günlerde İmralı ile görüşme sürecinde temponun giderek yükseldiğini belirten Bahçeli, şunları söyledi:  ''Bölücü terör yapılanması 'süreç' diye tanımı yapılan ihanet projesini kendi istediği ölçüye sokmak için hamle üstüne hamle yapmaktadır. Bu arada AKP-PKK pazarlıklarının yoğunlaştığı ve olgunlaşmaya başladığı da gelişmelerden anlaşılmaktadır.  Başbakan Erdoğan İmralı'daki hücrenin mefruşat ihtiyaçlarını hızla karşılamakta, bir bakıma ev ortamının oluşması için elinden gelen çabayı sergilemektedir. Diyebiliriz ki terörist başının beklediği ev hapsi şartları bizzat İmralı'da kurulmakta, İmralı'da oluşturulmaktadır. Aslında kimsenin itiraf edemediği, söylemeye dilinin varmadığı gerçek, İmralı canisinin ev hapsine fiilen alındığı hususudur. Başbakan ve hükümeti buna zımnen onay vermiştir. İmralı canisi 12 metrekarelik alanda, 12 kanallı televizyonla, 12 kötü adamın lojistik desteğiyle ve hedeflerini 12'den vurmanın keyfiyle rahata kavuşmuş ve üstelik bir de çözüm mihrabı haline gelmiştir. Başbakan Erdoğan'ın İmralı canisine gösterdiği özen ve ihtimam bunlarla sınırlı kalmamıştır. Şimdi de sırayı jimnastik yapmasına daha fazla imkan tanıyan yeni bir girişim almıştır.''  Devlet Bahçeli, terör örgütü ele başının sözde Kürdistan hedefine ulaşabilmek için hazırlıklarını tüm hızıyla sürdürdüğünü, Başbakan Recep Tayyip Erdoğan'ın bunları doğal ve normal karşılamasının manidar olduğunu söyledi.  'AKP’NİN YÜZ AKI, MÜZAKEREYE KURBAN VERİLDİ'  Devlet Bahçeli, Bakanlar Kurulu'ndaki değişikliklere de değinerek, bölücü hezeyanların Ak Parti'nin siyasi kararlarına yön verdiğini savundu.  Bahçeli, şöyle devam etti:  ''Bazı yanlış, eksik ve kusurları olsa da, AKP'nin yüz akı olan ve görevini de layıkıyla yaptığını düşündüğümüz eski İçişleri Bakanı Sayın İdris Naim Şahin'in müzakere sürecine kurban verilmesi Başbakan'ın kararlarına kimlerin yön verdiğini göstermiştir. BDP sözcülerinin eski bakana saldırmasına karşılık, her fırsatta bize laf yetiştiren AKP'nin kurma kolla çalışan ve iftira mahzeninde fikirlerini mayalandıran malum sözcülerinin birden bire dut yemiş bülbüle dönüşmeleri akla ziyan bir manzarayı ortaya çıkarmıştır. Barış güvercinleri uçuracağını söyleyerek işbaşı yapan yeni bakan da, görünen odur ki, güvercinlere takla attırmaktan başka bir işe yaramayacak ve bölücü terörün değirmenine hevesle su taşıyacaktır. İmralı canisi bastırdıkça almakta, aldıkça daha da dayatmaktadır. Hükümet bir avuç bölücünün resmen oyuncağı haline gelmiş, onur ve haysiyet açısından batağa saplanmıştır. Bize yavru muhalefet diyerek küçümseyici bir üslubu kendisine alışkanlık haline getiren Başbakan'a tavsiyemiz, biraz izanı kaldıysa, gerçeklere başını çevirerek partisini kimlerin yamağı, yanaşması ve yaması haline getirdiğini görmesi ve başka yerlerde dedikodu tezgahı açacağına kendi söküğünü dikmeye yönelmesidir.''  Ana dilde savunmaya ilişkin tasarının Meclis Genel Kurulu'ndaki görüşmelerinde cesur, iradeli ve tavizsiz tutumundan dolayı milletvekillerini kutlayan Bahçeli, ''Milliyetçi Hareket Partisi'nin değerli milletvekilleri olduğu sürece ihanet amacına ulaşamayacaktır'' diye konuştu.