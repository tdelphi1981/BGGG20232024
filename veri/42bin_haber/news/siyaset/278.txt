AK Parti'ye rekor katılım
AK Parti Genel Başkan Yardımcısı Ekrem Erdem, 'Kayıtlı üye sayımız 8 milyona yaklaştı. Dünyadaki birçok devletin nüfusundan fazla. Yeni hedefimiz 12,5 milyon' dedi.
Erdem, 26 Haziran Atatürk Kültür Sarayı'nda gerçekleştirilen AK Parti Tokat İl Danışma Meclisi Toplantısı'nda yaptığı konuşmada, AK Parti hükümeti olarak, hayal bile edilemeyen hizmetleri vatandaşlara sunduklarını belirtti.

Ulaşım alanında yapılan çalışmaları anlatan Erdem, 'Ulaşımda şimdiye kadar, doğudan batıya, Osmanlı'dan hatta belki Selçuklular'dan bile önce, ilk insanlardan beri kullanılan vadi yollarını, kervan yollarını yol diye kullandık. AK Parti gelene kadar. Hiç kimsenin, hiçbir siyasetçinin aklına kuzeyden güneye yol yapmak gelmezdi, çünkü aşılmaz dağlar var. Ne zamana kadar? Evet Ferhatlar iktidara gelene kadar, AK Parti iktidara gelene kadar. Nice yollar yaptık, nice projelerimiz var. Artık Karadeniz'i Akdeniz'e yakın yapıyoruz' diye konuştu.

Türkiye'de güzel işler yapanların ya hapishaneye atıldığını ya da ipe çekildiğini anlatan Erdem, 'Allah mekanını cennet eylesin. Menderes'i idam ettiler ama gönüllerdeki yerini önleyemediler. O gün idam edenleri kim şimdi rahmetle anıyor? Ama Menderes ismi geçtiği zaman herkes hayırla yad ediyor. Bunu yapanların yanına kar kaldı. Ama bunu yapanlar yanlarına kar kalmadığını, AK Parti ile gördü. 27 Mayıs darbelerin anasıdır, hep onu örnek almışlardır. 12 Eylül'ü de 28 Şubat'ı da ve ona benzer kalkışmalarda da hep 27 Mayıs örnek alınmıştır. Ama bu dönemde Allah'a şükürler olsun hepsinin hesabı bir bir soruluyor, sizden aldığımız güçle soruyoruz' ifadelerini kullandı.

AK Parti'nin sadece Türkiye'nin değil dünyanın da en büyük teşkilatı olduğunu vurgulayan Erdem, 'Büyümeye devam ediyoruz. Kayıtlı üye sayımız 8 milyona yaklaştı. Dünyadaki birçok devletin nüfusundan fazla. Yeni hedefimiz 12,5 milyon. Tokat'ta hedefimiz 100 seçmenden 25'inin AK Parti üyesi olması. Tabi bunu da kıskananlar var' diye konuştu.

Milletin AK Parti'ye aktığını, AK Partili olmak istediğini belirten Erdem, bundan sonra yapacakları çalışmalarda üyelerinin tamamını harekete geçireceklerini ifade ederek, 'Üyelerimizin tamamı, arazide AK Parti hizmetlerini en iyi şekilde anlatacak' dedi.

Erdem'in konuşmasının ardından, HAS Parti'den AK Parti'ye geçen 140 kişiden 21'ine sembolik olarak rozetleri takıldı. HAS Parti İl Başkanı Erdal Düzgün ve bazı yöneticilerin rozetlerini, Ekrem Erdem taktı.