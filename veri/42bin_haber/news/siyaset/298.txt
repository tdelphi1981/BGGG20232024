Türk Eximbank'tan 'Sezer'in kızlarına' yanıt
Türk Eximbank Genel Müdürü Hayrettin Kaplan, bankanın İstanbul'a taşınması nedeniyle personele İstanbul'a gitme önerisinde bulunulduğu, 10. Cumhurbaşkanı Ahmet Necdet Sezer'in iki kızının iş akitlerinin İstanbul'a gitmek istememeleri nedeniyle feshedildiğini bildirdi 
 Onuncu Cumhurbaşkanı Ahmet Necdet Sezer'in iki kızının Eximbank'taki işlerinden çıkartıldığı iddia edildi.  CHP Genel Başkan Yardımcısı Umut Oran iddiayı, Başbakan Yardımcısı Ali Babacan'ın yanıtlaması istemiyle verdiği soru önergesiyle Meclis gündemine taşıdı.  Umut Oran soru önergesinde, Sezer'in kızları Ebru Akbatur ve Zeynep Kısacıkoğlu'nun uzun zamandır çalıştıkları Eximbank'tan çıkartıldıklarını öne sürerek, Babacan'a, "Sezer'in çocukları olmaları aleyhlerine karar çıkmasına, ayrımcılığa tabi tutulmalarına mı yol açtı?" diye sordu.  Eximbank'ın İstanbul'a taşınması nedeniyle 36 personelin iş akitlerinin feshedildiğini dile getiren Oran, bu kişilerin işsiz bırakılmasının kurum politikasına ve kamu vicdanına uygun olup olmadığının yanıtını istedi.  Sorunun yanıtı ise Türk Eximbank Genel Müdürü Hayrettin Kaplan'dan geldi. CHP İstanbul Milletvekili Umut Oran'ın konuyla ilgili soru önergesi nedeniyle Hayrettin Kaplan AA muhabirine  şu açıklamalarda bulundu... 
 
 Hükümetin İstanbul'da finans merkezi oluşturulması yönündeki çalışmaları çerçevesinde ana sözleşmede yapılan revizyon ile Türk Eximbank Genel Müdürlüğü'nün İstanbul'a taşınma kararı alındığını hatırlatan Kaplan, bu kararın Ankara'da kurulu olan Genel Müdürlük yapılanmasının ortadan kalkması sonucunu doğurduğunu kaydetti. 
 Alınan karar doğrultusunda İstanbul'da çalıştırılması irade edilen personele sözleşmelerinin değiştirilmesi önerisinin yapıldığını belirten Kaplan, şunları söyledi: "Ayrım yapılmaksızın bütün personele yapılan bu öneri, sayın Zeynep Kısacıkoğlu ve sayın Ebru Akbatur tarafından reddedildi, 10'uncu Cumhurbaşkanımızın damadı olan Bankamız Teftiş Kurulu Başkanı sayın Mustafa Kısacıkoğlu tarafından ise kabul edildi. Değişiklik teklifini reddeden personelimizin tamamının sözleşmesinin feshi zarureti söz konusu olmuş olup, alınan kararda başka hiçbir ölçüt dikkate alınmamış, tamamen personelimizin değişiklik teklifine verdiği yanıta göre işlem yapılmıştır. 
 
 Sayın Ebru Akbatur'a daha üst bir unvan dahi önerilmiş, sayın Zeynep Kısacıkoğlu'nun ise eşinin İstanbul ilinde çalışmayı kabul etmesi karşısında eş durumuna ilişkin bir engeli de bulunmamasına rağmen sözleşme değişikliği teklifimizi kabul etmemiştir. Özetle belirtmek gerekirse Anayasamızın 10'uncu ve İş Kanunumuzun 5'inci maddelerinde düzenlenen eşit davranma yükümlülüğü kapsamında işveren sıfatı ile uygulanan fesih işlemi, bütün personele aynı şekilde uygulanmış olup, herhangi bir sebeple ayrımcılık veya eşit davranma yükümlülüğüne aykırılık söz konusu değildir. Yine sözleşmesi feshedilen personelimize de yasal hakları eksiksiz olarak ödenmiştir." 
 
 -Ankara Bölge Müdürlüğü'ne 56 personel- 
 Bankanın 1987 yılından itibaren Ankara'da faaliyetlerini yürütmesi nedeniyle Ankara'da diğer şubelere nazaran daha geniş kapsamlı bir yapılanma oluşturulduğunu belirten Hayrettin Kaplan, geçiş sürecinin ortaya çıkaracağı sıkıntıları en aza indirme gayesiyle 56 personelden oluşan bir Bölge  Müdürlüğü yapılanması ihdas edildiğini kaydetti. Kaplan, burada çalışacak personelin seçiminde, özellikle İstanbul'da kurulacak Genel Müdürlüğün ihtiyaçları, Ankara'da sürdürülecek faaliyetler gibi unsurların dikkate alındığını vurguladı. Türk Eximbank Genel Müdürü, "Haberlerde belirtilenin aksine Ankara'da kalacak personel sayısı hususunda önceden belirtilen bir rakam bulunmayıp, taşınma sürecinde Banka yönetimince yapılan değerlendirmeler sonucu ihtiyaçlar dikkate alınarak belirleme yapılmıştır" dedi. 
 
 -İstanbul'da kiralanan gayrimenkul- 
 İstanbul'da kiralanan gayrimenkulün, bankanın ihtiyaçları, konumu ve maliyeti dikkate alınarak tercih edildiğine işaret eden Kaplan, "Genel Müdürlük binası olarak kullanılacak binanın konumu, personelin bölgeye erken adapte olmasının temini için özellikle kurulacak olan finans merkezine yakın bir yer olarak seçilmiştir. Yine nihai hedefin finans merkezine geçmek olması nedeniyle binanın satın alınması değil, kiralanması yoluna gidilmiştir" diye konuştu. Genel Müdürlük binasının belirlenmesi aşamasında, halihazırda kiralanan bina dışında bölgede yer alan başka binalar içinde görüşme yapıldığını anlatan Kaplan, ancak kira bedellerinin çok yüksek olması (270 bin dolar) nedeniyle kamu yararı dikkate alınarak 90 bin dolar kira bedeli ile mevcut binanın kiralanmasının tercih edildiğini bildirdi. Lojmanların tadilatı için yapıldığı iddia edilen masrafın da gerçeği yansıtmadığına dikkati çeken Kaplan, toplam tadilat harcamasının 35 bin lira olduğunu söyledi. Kaplan, "Bankamız uhdesinde bulunan lojmanların bakımının sağlanması her halükarda kamu yararı gereği olup gereksiz veya keyfi bir harcama söz konusu değildir" dedi. 
 
 -Araç alımları- 
 Bankanın yaptığı araç alımları konusunda da bilgi veren Hayrettin Kaplan, eski araçların önemli ölçüde işlevini yitirmesi nedeniyle yeni araç alımı yapıldığını ve yeni alınan araçların tamamının kamu yararının temini için daha az masraflı dizel araçlardan seçildiğini vurguladı. Kaplan, sözlerine şöyle devam etti: 
 "Açıkladığım durum çerçevesinde yapılan her türlü işlem mevzuata ve hakkaniyete uygun olup, siyasi saik ile değil, kamu yararı ve eşitlik ilkesi dikkate alınarak hareket edilmiştir. Bankamızın son 1,5 yılda ihracata verdiği destekte meydana gelen artış ve bunun olumlu yansımaları ortadayken, bu gelişmeler yerine mesnetsiz iddiaların gündeme taşınması manidardır." 
 
  