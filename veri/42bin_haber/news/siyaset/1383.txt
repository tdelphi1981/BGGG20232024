Sosyal Bilimler Liselilerin endişeli bekleyişi sürüyor
TÜRKİYE genelindeki 36 Sosyal Bilimler Lisesinde okuyan öğrenciler ile velileri biraraya gelerek bu liselerin kapatılacağı iddiaları nedeniyle yaşadıkları endişeleri dile getirdi.

Türkiye’nin dört bir yanından gelen veliler ve öğrenciler İstanbul Prof. Dr. Mümtaz Turhan Sosyal Bilimler Lisesi Konferans Salonu’nda biraraya gelerek “Sosyal Bilimler Liselerinin geçmişi ve önemi” isimli panele katıldı. 
4’ü özel 36 Sosyal Bilimler Lisesi var 
Sayısal alandaki başarılı öğrencileri yetiştiren Fen Liselerinin sayısı hızla artarken sosyal bilimlere yetenekli öğrencilerin eğitim alacağı lise açığını kapatmak için 2003 yılında ilki İstanbul’da kurulan Sosyal Bilimler Liseleri’nin sayısı günümüzde 4’ü özel olmak üzere Türkiye’nin farklı illerinde toplam 36’ya ulaştı. Üniversite sınavlarında da yıllardır en başarılı lise türü olma özelliğini taşıyan Sosyal Bilimler Liselerinin öğrenci ve velileri Türkiye’nin ilk Sosyal Bilimler Lisesi olan Prof. Dr. Mümtaz Turhan Sosyal Bilimler Lisesi’nde düzenlenen panelde bir araya geldi. Okulun bireysel ve toplumsal olarak Türkiye’nin gelişmesine olan katkılarını konuştu. 
Yetmez, üniversiteleri de olmalı 
Bilim Danışma Kurulu Başkanı ve öğrenci velisi Doç. Dr. Erdoğan Keskinkılıç’ın moderatörlüğünü yaptığı panelde Elazığ ve Denizli’den gelen Okul Aile Birlikleri üyeleri, öğrenciler veliler konuşmacı olarak katıldı. Keskinkılıç, Türkiye’nin yerel değerlere sahip zihniyetinin oluşması için Sosyal Bilimler Liseleri’ne ihtiyaç olduğunu, hatta üniversitelerinin açılması gerektiğini söyledi. Panelde Sosyal Bilimler Liseleri’nin kapatılacağı veya Fen Liseleri ile birleştirileceği söylentilerinin oldukça rahatsız edici olduğu vurgulanırken, bu liselerin kapatılmasının aksine sayılarının arttırılmasının gerekliliğine dikkat çekildi.