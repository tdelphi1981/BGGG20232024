CHP'den 'Seyit Rıza' teklifine ret
CHP, kendi milletvekilleri Hüseyin Aygün'ün, 'Seyit Rıza' ile ilgili teklifini parti grubunda reddetti 
 CHP Milletvekili Hüseyin Aygün, idam edilen Dersim isyanı lideri Seyit Rıza ve arkadaşlarına iade-i itibarda bulunulmasına ilişkin kanun teklifi hazırlamıştı.
 
 CHP MYK toplantısı öncesi açıklama yapan parti sözcüsü Haluk Koç, milletvekilleri Hüseyin Aygün’ün, Seyit Rıza’yla ilgili teklifinin parti grubunda reddedildiğini açıkladı.
 
 Haluk Koç'tan da, MYK öncesi şu açıklama geldi:
 
 ''Her milletvekili kanun teklifi verebilir, ama CHP'nin grup iç yönetmeliğinde eğer bu teklifi veren milletvekili CHP'li ise bu teklifi CHP grubuna gelir. Grup yönetimi toplanır ve bu kanun teklifinin, TBMM Başkanlığı'na verilip verilmeyeceğine karar verir. Arkadaşımızın böyle bir teklifi olmuştur, grup yönetim kurulu da bu teklifi değerlendirmiş ve reddetmiştir."
 
 AYGÜN NE DEMİŞTİ? 
 
 CHP Tunceli Milletvekili Hüseyin Aygün, gazetecilere yaptığı açıklamada, 75 yıl önce Seyit Rıza idam edildiğinde, hukukun çiğnendiğini öne sürmüştü.
 
 2 ayı bulan yargılama sonucunda 7 kişiye idam cezası verildiğini, 60'ın üzerinde kişinin ağır hapis ve sürgünle cezalandırıldığını dile getiren Aygün, aradan geçen zamanda idamların toplumsal meseleleri çözen bir araç olmadığının ortaya çıktığını belirterek, "Başbakan durmadan idamdan söz ediyor. Biz bugün 75 yıl evvel idam edilen 7 kişinin masumiyetini dile getiriyoruz. İdam kuşkusuz Kürt sorununun çözümü değil. Seyit Rızaların asılması da Dersim trajedisini asla çözmedi, tarih haline getirmedi. Bugün Seyit Rızaların torunları olarak buradayız ve bu acıyı 3 çeyrek yüzyıl sonra olsa da bütün dünyaya ilan ediyoruz. Dolayısıyla ne Kürt sorununun çözümü için idama ihtiyaç var, ne de şiddet dalgasının, şiddet sarmalının sürmesini istiyoruz" diye konuşmuştu.