Gül: Bu sözlerimi farklı anlamlara çekmeyin
Cumhurbaşkanı Abdullah Gül, Başbakan Recep Tayyip Erdoğan'la farklı usluplara sahip oldukları yönündeki Financial Times'a yaptığı açıklamalarının hatırlatılması üzerine 'Sayın Başbakan'ın da aynı zamanda bir parti başkanı olduğunu, dolayısıyla siyasi bir lider olarak söyleminin farklı olacağını, farklı olduğunu, benim ise Cumhurbaşkanı olarak anayasanın bana verdiği sorumluluk çerçevesi içerisinde daha tarafsız olmam gerektiği ve bundan dolayı benim de söylemimin ve üslubumun farklı olacağını söyledim. Bunların farklı anlamlara çekilmesine herhalde gerek yok diye düşünüyorum' dedi.
Gül, Kongo Cumhuriyeti Cumhurbaşkanı Denis Sassou Nguesso ile düzenledikleri ortak basın toplantısında, basın mensuplarının gündeme ilişkin sorularını da yanıtladı.

İsrail'in Gazze'ye yönelik operasyon başlatması ve ABD'nin 'İsrali'in savunma hakkına saygı duyuyoruz' açıklamasına ilişkin değerlendirmesinin sorulması üzerine Gül, İsrail'in Gazze'ye yönelik saldırılarını büyük bir kaygıyla izlediğini ve şiddetle kınadığını söyledi.

Saldırıların olacağının bir süredir uluslararası basında konuşulduğunu, İsrail'de yapılacak seçimlerden önce böyle bir saldırının yapılacağının yazılıp çizildiğini dile getiren Gül, Gazze'ye daha önce yapılan saldırının da bir seçim öncesine rastladığını anımsattı. Gül, sözlerini şöyle sürdürdü:

'Kaygılı bir şekilde takip ediyorduk ve dünkü saldırıların neticesinde bir çok çocuğun, ayrıca kadınların, ikiz çocuk taşıyan hamile bir kadının olduğu... Bütün bunlar göz önüne alınırsa bunu anlayışla karşılamak asla mümkün değil, tam tersine şiddetle kınamak gerekir.

Görünen o ki demin söylediğim çerçevede bu saldırıların tırmanma potansiyeli, ihtimali var. ABD'nin de şüphesiz ki İsrail'i ikaz etmesi herkes tarafından beklenmektedir. Ümit ederim ki zaten Ortadoğu'nun çok kırılgan ortamı içinde yeni bir durum ortaya çıkmaz. Aynı 2008-2009'da olduğu gibi yarısı çocuk olan bin 500 Filistinlinin dünyanın gözü önünde katledilmelerine fırsat verildiği gibi yeni bir durum ortaya çıkmaz.'

-'Ne söylersek bir çok anlamlara çekilecek'-

Gül, Financial Times'e yaptığı açıklamada Başbakan Recep Tayyip Erdoğan ile aralarında bir üslup farkı olduğunu ifade ettiğinin hatırlatılması ve 'Bu üslup farkı dış siyasetle mi iç siyasetle mi ilgili?' diye sorulması üzerine, şunları söyledi:

'Belli ki artık bundan sonra hem ben hem Sayın Başbakan ne söylersek bir çok anlamlara çekilecektir.

Söylediğiniz gazeteye verdiğim mülakatta bir soru üzerine, Sayın Başbakan'ın aynı zamanda bir parti başkanı olduğu, dolayısıyla siyasi bir lider olarak söyleminin farklı olacağını, farklı olduğunu; benim cumhurbaşkanı olarak anayasanın verdiği sorumluluk çerçevesi içerisinde daha tarafsız olmam gerektiği ve bundan dolayı benim de söylemim ve üslubumun farklı olacağını söyledim. Bunların farklı anlamlara çekilmesine herhalde gerek yok diye düşünüyorum.'

-'Problemlerin çözümüne katkısı yok'-

İdam tartışmalarının yeniden gündeme gelmesine ilişkin değerlendirmesinin ve açlık grevlerinin çözümü için bir girişimde bulunup bulunmayacağının sorulması üzerine de Cumhurbaşkanı Gül, idam cezası konusunda ilgili bakanların böyle bir hazırlık olmadığına dair açıklamalar yaptıklarını anımsattı. Gül, 'Onların söyledikleri gayet açık' dedi.

Açlık grevlerinin sona erdirilmesi için çağrıda bulunduğunu hatırlatan Gül, bu konuda görüşmeler de yaptığını kaydetti. Cumhurbaşkanı Gül, şöyle konuştu:

'Bunun problemlerin çözümüne hiçbir katkısı olmayacağı kanaatindeyim, dolayısıyla bu işi artık sona erdirmek gerekir. Zaten hükümetin yaptığı çalışmalar da ortadadır.

Özellikle sayın milletvekilleri ve belediye başkanlarının böyle bir yola gitmesini hiç tasvip etmem, bunu da açıkça söylemek isterim. Çünkü çözüm için çaba göstermesi gereken kişilerin böyle bir yola girmiş olmasının tasvip edilecek yanı olmadığı gayet açıktır. Ümit ederim ki herkes bir an önce bu işi sona erdirir artık.'