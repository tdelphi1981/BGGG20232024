Şahin ile BDP Meclis'te kapıştı
TBMM Genel Kurulu'nda İçişleri Bakanlığı'nın, 2013 yılı bütçesi üzerindeki görüşmeler sırasında, Bakan İdris Naim Şahin ve BDP'li vekiller arasında gerginlik yaşandı.
 BDP'li Sırrı Süreya Önder, kürsüden BDP'nin siyaset yapmadığı eleştirilerine yanıt verirken, 'BDP'li vekil varsa gaz yer zaten, size doğal geliyor. Bir BDP'li vekil seçmenine bir tek gaz yedirmez, kenara çekilmez, her şeyi yapar ama o gaz yenilecekse önce o yer. BDP siyasetin en hasını yapıyor' dedi. 
 'KardeŞlİk' yerine 'eşitlik' ifadesinin kullanılmasını istediklerini belirten Önder, valiler için 'ağzından yelleniyorlar' deyince ortam gerildi şu diyaloglar yaşandı:
 Şahin: Sen benim valime söylediğin sözü düşün.
 Önder: Bak şu sıra (BDP) 118 sene hapis yatmış, görmediği işkence kalmamış. Bununla olmaz, başka bir şey bul. 
 Şahin: Terbiyeli olmak lazım. 
 Önder: İşgal altındaki bir yerde olur bu manzaralar. Ben terbiyeyi bilirim. 
 Pervin Buldan: (Bakanın önüne kadar yürüyerek) Ayıp ayıp, polisin attığı bombayla ayağım yaralı. Ayağımın yarası hala ortada.
 Önder: Bir gün Kürtler 'hayde Allahaısmarladık derler', ondan sonra çok düşünürsünüz. Yelda GÖKDAĞ / ANKARA