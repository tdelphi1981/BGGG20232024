Kurtulmuş: Parlamentodan bir uzlaşı çıkmayacak
AK Parti Genel Başkan Yardımcısı Kurtulmuş, "Parlamentoda samimiyetle yeni bir anayasa yapabilmek için gayret sarfediliyor. Ancak öyle görünüyor ki bu parlamentodan bir uzlaşı çıkmayacak" dedi 
 AK Parti Genel Başkan Yardımcısı Numan Kurtulmuş, partisinin Belediye Konferans Salonu’ndaki Malatya İl Danışma Toplantısı’nda, AK Parti’nin başarısının, durduğu yerin doğru olmasından kaynaklandığını söyledi. 
 CHP’nin bu ülkede iktidar alternatifi olamayacağını belirten Kurtulmuş, 1946 seçimlerinden sonraki sürece işaret etti. Kurtulmuş, CHP’nin iki kez rahmetli Bülent Ecevit’in sayesinde iktidar olduğunu, Ecevit’in bugünkü klasik CHP gibi hareket etmediği için oy aldığını belirtti. 
 Kurtulmuş, Bülent Ecevit’in halkın dili ile konuştuğu, tepeden bakmadığı için halkın yüzde 22’sinin oyunu aldığını dile getirerek, "Ne zaman, ’Atın bu kadını dışarı’ diye Merve (Kavakçı) Hanım’a dışarıyı gösterdi, bu millet de o yüzde 22’yi yüzde 1’e düşürdü" diye konuştu. 
 Kendilerine bürokraside, üniversitelerde ve siyasette bütün kapılar kapalıyken, CHP camiasının fanusların içinde yetiştirildiğini, çok özel ihtimamlar gördüklerini, çok büyük tecrübeler kazandıklarını anlatan Kurtulmuş, "CHP, bu CHP olarak devam ederse hiçbir parti seçime girmese, CHP tek başına seçime girse, yüzde 30’dan fazla oy alamaz. Sebebi CHP’nin yanlış yerde durmasındandır. İnşallah, yerini değiştirir. İnşallah, yapıcı bir anlayışla milletin düşündüğü gibi düşünmeye, milletin hissettiği gibi hissetmeye başlar. Milletin değerleriyle çelişen görüntüsünü ortadan kaldırır" şeklinde konuştu.
 Kurtulmuş, milletle bağlarını koparmayacaklarını, çarşıda, pazarda, fabrikada, üniversitede olacaklarını belirterek, "Bu özelliğimizi sürdürdüğümüz oranda Türkiye’de Allah’ın izniyle milletin çocukları hep iktidarda kalacaktır" dedi. 
 -2023 vizyonu-
  
 AK Parti’nin 2023 vizyonuna değinen Kurtulmuş, önce yeni Türkiye’yi, sonra güçlü Türkiye’yi ve nihayet öncü Türkiye’yi oluşturacaklarını anlattı.
 Numan Kurtulmuş, eski Türkiye’nin bütün yanlışlarından kurtulmak ve milletten başka hiçbir egemen gücün kalmadığı yeni bir Türkiye’yi oluşturmak zorunda olduklarını vurgulayarak, şunları söyledi: 
 "Bu çerçevede başta yeni anayasa olmak üzere siyasal sistemi baştan aşağı yenilemek, Seçim Kanunu, siyasi partiler yasası, Meclis İçtüzüğü ile yeni Türkiye’nin bütün hukuki zeminini hazırlamak mecburiyetindeyiz. Parlamentoda samimiyetle yeni bir anayasa yapabilmek için gayret sarfediliyor. Ancak öyle görünüyor ki bu parlamentodan bir uzlaşı çıkmayacak. Çıkmazsa, AK Parti olarak bu milletin istediği anayasa nedir, onu hazırlıyoruz. Onu milletin karşısına çıkartarak diyeceğiz ki, ’Ey parlamentodaki arkadaşlarımız ve diğer partilerdeki arkadaşlarımız, biraz destek verin 330’a gidelim, referanduma gidelim.’ Bu referandum öyle yüzde 58’le olmaz. Allah’ın izni ile yüzde 68 olur, yüzde 70 olur, büyük bir oyla anayasayı hazırlarız. Eğer parlamentodakiler bunu da çok görürlerse canları bilir. O zaman 2015 geliyor. 2015’te de millete anayasa taslağımızı sunarız. Destek isteriz. Böylece yeni anayasayı yaparak, yeni Türkiye’nin inşası yönünde en önemli adımları atmış olalım." 
 -28 Şubat süreci-
  
 28 Şubat sürecinde yaşananlara da değinen Kurtulmuş, şöyle konuştu: 
 "Şimdi televizyonlara çıkanlar benden çok demokrat gözüküyorlar. Ağızlarından ballar akıyor. Ama ’Topyekun savaş’ manşetini kim attı bu memlekette? ’Asker gerekirse müdahaleye hazır’ manşetini kim attı? Köşe başındaki köftecinin fişlenmesini, demokrasinin önündeki engellerin kaldırılması olarak kim bu millete sundu? Asker bu işte kullanılmış. Ama iş adamları yok mu? Bütün bunların bir hesabı olmayacak mı? Bütün bunlar inşallah ayan beyan ortaya çıkacak. Bizim çocuklarımız 28 Şubat’ta ne olmuştu deyip, dönüp bakmasınlar. 27 Mayıs’ta ne olmuştu, 12 Eylül’de ne olmuştu, diye bakmasınlar. Bu mücadeleyi vermek zorundayız. Bunu da inşallah sonuçlandıracağız." 
 -"Güçlü Türkiye’yi oluşturacağız"-
  
 Güçlü Türkiye’nin oluşturulması için üretmek, istihdam oluşturmak ve üretilenin hakkaniyetle paylaşılmasını sağlamak zorunda olduklarını belirten Kurtulmuş, güçlü Türkiye’nin dünya liginde oynayacağını, büyük markaları, patentleri oluşturacağını söyledi. 
 Terör sorununa da değinen Kurtulmuş, terörü her zaman "Müslüman Kürt halkından ayırdıklarını" vurguladı. 
 Hükümetin "Kürt halkına dil üzerinden kimlik oluşturmaya dönük önemli adımlar attığına" işaret eden Kurtulmuş, Başbakan Recep Tayyip Erdoğan’ın bu konuda çözümü yapacak en önemli siyasi lider olduğunu kaydetti. 
 Numan Kurtulmuş, "Terör bir güvenlik sorunudur. Türkiye’de Kürt meselesinin halledilmesi ise siyasi bir sorundur. Bu sadece askeri ya da güvenlik tedbirleri ile önlenemez. 30 senedir devam ediyor. Çünkü bunun arkasında bitmesini istemeyen bazı güçler var" dedi. 
 Kurtulmuş, konuşmasının ardından feshedilen Has Parti’den AK Parti’ye geçenlere rozet taktı. 
 Numan Kurtulmuş, daha sonra Vali Vasip Şahin’i makamında ziyaret etti, İnönü Üniversitesi’nde yeni kurulan bazı servislerin açılışını gerçekleştirdi.
 Kurtulmuş, burada yaptığı konuşmada, üniversitelerin özgür düşüncenin çok rahat bir şekilde tartışılacağı mekanlar olduğunu söyledi. 
 Üniversitelerde herkesin kendi farklı görüşlerini, siyasi kanaatlerini, Türkiye’nin ileriye gitmesi, insanlığın daha da gelişmesi için projelerini, ilgili organlara teklif ettiğini aktaran Kurtulmuş, "İnsanlar bu şekilde görüşlerini ortaya koyar ve bu tartışmalar yapılır. Ancak bu tartışmalarda amacımız ülkenin daha ileriye gitmiş olabilmesini hedeflemek olmalıdır. Maksadımız üzüm yemek olmalıdır. Yoksa bu tartışmalarda maksadımız bağcıyı dövmek olursa önce üniversitelerimiz kaybeder ve Türkiye bundan zarar görür" şeklinde konuştu.