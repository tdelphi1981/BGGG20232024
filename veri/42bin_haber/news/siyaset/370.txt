Kılıçdaroğlu'ndan rektörlere tepki
Başbakan Erdoğan'ın dinlenmesini "vahim bir olay" olarak değerlendiren CHP Genel Başkanı Kemal Kılıçdaroğlu, ODTÜ'de yaşananlarla ilgili açıklama yapan rektörlere de tepki gösterdi 
 CHP Genel Başkanı Kemal Kılıçdaroğlu, basın yayın organlarının Ankara temsilcileriyle bir araya geldi. 
 
 Başbakan Recep Tayyip Erdoğan'ın dinlenmesi ile ilgili soruları yanıtlayan Kılıçdaroğlu, olayın vahim bir durum olduğunu belirterek, bunun aydınlatılması gerektiğini söyledi. Başbakan'ın olayı derin devlete bağladığına dikkat çeken Kılıçdaroğlu, Başbakan'ın derin devlet konusundaki düşüncesini netleştirmesi gerektiğini vurguladı. "Susurluk olayı derin devletin yasa dışıyla işbirliğidir." diyen Kılıçdaroğlu, "Bizim karşı çıktığımız nokta budur." dedi.
 
 Başbakan'ın odasında dinleme cihazının bulunmasına dönük bir soruya Kılıçdaroğlu, yasa dışı dinlemeye herkesin ortak tepki göstermesi gereken suç olduğunu vurguladı. "Yasa dışı dinlemeyi yasal hale getiren uygulamalar var." diyen Kılıçdaroğlu, "Eğer siz bazı gazetecileri dinlemek için sahte isimlerle karar çıkarıyorsanız bu da daha vahim bir suçtur." diye konuştu. 
 
 Kılıçdaroğlu, şunları söyledi: "Yasa dışı dinlemeyi yasal yönlerden kılıf hazırlayıp bir şekilde yargıcın önüne götürüp karar aldırıyorsanız buna hepimizin tepki göstermesi gerekiyor. Bir ülkede yasa dışı dinleme Başbakan'ı dinleme noktasına gelmişse o da vahim bir durumdur. Dinlemeleri Sayın Başbakan derin devlete bağlıyor, hala sonlandıramadığını ifade ediyor. Önce Sayın Başbakan'ın derin devlet konusundaki düşüncesini netleştirmesi gerekiyor. Biz de dinlendiğimizi söylemiştik. Başkasının başına gelince susarsan, kendi başına gelince şikayet etme hakkın olmaz. Etme bulma dünyası, gelip Başbakan'ı buldu. Hükümet dinlemeler konusunda çifte standart uyguluyor. Demokrasiler çifte standarda izin vermez. Olay 1 yıl önce gerçekleşmiş ve sorumlusu bulunmamışsa bunun araştırılması gerekir. Bu başka bir Uludere'dir. Başbakan bunu 1 yıl sonra bir TV 'de açıklıyor. Derin devlete bağlıyor. Başbakan'ın konutu yol geçen hanı değil herhalde. ODTÜ'ye 3 bin 500 polisle giden Başbakan, herhalde evine yalnız gitmiyordur. Evinin korunması da gerekir. Böyle bir olayın üstü örtülmemelidir. Kararlılıkla üzerine gidip sorunu çözmeleri, faili bulup yargının önüne çıkarmaları gerekiyor. Uludere ya da Afyon patlaması gibi üstü örtülmemelidir.Başbakan, devletin, ilgili kurumların harekete geçirip olayı aydınlatmalı."
 
 "Susurluk olayı derin devletin yasa dışıyla işbirliğidir." diyen Kılıçdaroğlu, "Bizim karşı çıktığımız nokta budur. Yasa dışı dinlemeyi hangi derin devlet yaptı; yasal olan mı yasa dışı olan mı yaptı? Bunu yanıtlaması gereken Sayın Başbakan'dır." ifadesini kullandı. 
 ODTÜ OLAYLARI
 
 ODTÜ'deki olaylara ilişkin bir soruya Kılıçdaroğlu, çağdaş demokrasilerde haksızlığa ilk tepkiyi verenlerin gençler olduğunu söyledi. Üniversitelerden farklı açıklamalar gelmesi konusunda onların AK Parti iktidarının atadığı rektörlerin görüşleri olduğunu, üniversitelerin görüşleri olmadığını vurgulayan Kılıçdaroğlu, olayların sadece Başbakan'ın bakışıyla verilmesine de karşı olduklarını belirtti.
 
 Kılıçdaroğlu şöyle konuştu:
 
 "ODTÜ'de slogan atan öğrencilere polis gaz bombası attı. Diğer rektörler yayınladıkları bildirilerde polisin şiddetinden bahsediyorlar mı? Hayır. Bunlara hangi ülkede çağdaş rektör dersiniz? Rektörler, "Başbakanlar üniversitelere 3500 polisle, zırlı araçla giremez, buralar bilim yuvaları" demeleri gerekirdi. Bu tür olaylara hangi ülke olursa olsun öğrenci tepki verir. Üniversiteler sadece yöneticilerden oluşmaz. Öğrenciler de üniversitenin parçasıdır. ODTÜ savaş alanına dönüyor. Bunu öğrenciler mi yapıyor? Hayır. Bir öğrenci nasıl yoğun bakıma kaldırılıyor? Öğrenci slogan atabilir, protesto edebilir, yürüyüş yapabilir. Şiddeti protesto aracı olarak görmüyorum. Üniversiteler bu olayı iki boyutuyla görmeliydi. ODTÜ, yaptığı açıklamada olayı iki tarafıyla görmüştür. 
 LEVENT KIRCA'YA YANIT
  
 Kılıçdaroğlu, sanatçı Levent Kırca'nın kendisine yönelik tepkisiyle ilgili bir soruyu ise, "Levent Kırca'nın benimle ilgili sözlerine söyleyecek bir şey bulamıyorum. Sanatçılarla karşı karşıya gelmek tehlikelidir. Sanatçılara saygı duyuyorum." şeklinde yanıtladı. 
 BAYKAL'A KASET KOMPLOSU
  
 Kılıçdaroğlu, Deniz Baykal'a yönelik kaset komplosunda sorumluların bulunup bulunmadığıyla ilgili olarak da, "Sorunun muhatabı Sayın Başbakan. Devleti yöneten o. Ben Başbakan olsaydım bu olayı çoktan açıklamış olurdum." dedi.
 
 ÇAPSIZ EN HAFİF DEYİM 
 Dışişleri Bakanı Ahmet Davutoğlu'na yönelik eleştirisini sürdüren Kılıçdaroğlu, "Kesinlikle Dışişleri Bakanı’nın o koltuktan kalkması lazım. Çapsız dedim alınganlık gösterdi. Kullandığım en hafif deyimdir o. Koskoca Türkiye Cumhuriyeti’nin bu hale düşmesini kabullenemiyorum. Sözde oyun kurucuyduk, oyuncak olduk." dedi.
 
 HÜKÜMET DARBE TEMİZLİĞİNDE SAMİMİ DEĞİL 
 Kılıçdaroğlu 'darbe temziliği' tartışmalarıyla ilgili olarak da, "Bu yasama döneminde kanun teklifi verdik. Ama hükümetin darbe temizliği konusunda samimi olduğuna inanmıyorum. Darbeye karşıyım ama darbecilerin çıkardığı yasaların arkasında duruyorum diyor. Bu olmaz. Darbecilerin getirdiği yasaların sivilleşmesi lazım. Darbe yasalarından nemalananlar darbeye karşı olamaz. Darbeye karşıyım deyip siz bildiri veren insana madalya vereceksiniz. Darbe yasalarını değiştirin. Size destek veririz." şeklinde konuştu.
 
 
 
  