Bakan Bağış'tan 'vize' uyarısı
AB Bakanı ve Başmüzakereci Bağış, "Gazetelere yansıyan 3 ülke, vize yerine vize muafiyet belgesi talep etmektedir. Vize muafiyet belgesi almak vize almaktan çok daha zordur" dedi 
 Avrupa Birliği Bakanı ve Başmüzakereci Egemen Bağış, AB Komisyonu’nun, hizmet sunan Türk vatandaşlarının Almanya, Hollanda ve Danimarka’ya vizesiz girebilmesi açıklamasına ilişkin, gazetelere yansıyan 3 ülkenin vize muafiyeti veya hizmet sağlayanlara vize uygulamama kararının, aslında AB’nin bir belgesinin yenilenmesi sırasında eklenen ülkeler olduğunu belirterek, "Ama o ülkelerde vize yerine vize muafiyet belgesi talep edilmektedir. Vize muafiyet belgesi almak vize almaktan çok daha zordur. Onun için vatandaşlarımızdan, ’Artık vizeye gerek yok, hadi gidelim’ şeklinde yaklaşımlara çok itibar etmemelerini rica ediyorum" dedi. 
 Türkiye Özel Sporcular Eğitim ve Rehabilitasyon Derneği Onursal Başkanı Dilek Sabancı ve Sabancı Vakfı Başkan Yardımcısı Hüsnü Paçacıoğlu;nu bakanlığın Ortaköy’deki ofisinde kabul eden Bağış, gazetecilerin sorularını yanıtladı. AB Komisyonu’nun, hizmet sunan Türk vatandaşlarının Almanya, Hollanda ve Danimarka’ya vizesiz girebilmesiyle ilgili açıklamasına yönelik bir soru üzerine Bağış, AB ile vize muafiyeti süreci ile ilgili önemli bir süreci başlattıklarını hatırlattı. Bağış, 30 yıldan beri bir taleplerinin olduğunu ifade ederek, şöyle devam etti: 
 "AB Komisyonu’nun üye bütün ülkelerden Türkiye ile ilgili vize muafiyet müzakerelerine başlayabilmesi için yetki almasını arzu ediyorduk. Türkiye’nin ısrarlı ve kararlı duruşu sayesinde 27 ülke AB Komisyonu’na Türkiye vize muafiyet müzakerelerine başlama yetkisini verdi. Türkiye olarak şuan AB Komisyonu’nda önümüzdeki süreçte bütün vatandaşlara vizelerin kalkabilmesi için onların ve bizim birtakım beklentilerimizin karşılıklı olarak yerine gelmesini sağlayacak bir yol haritası hazırlamalarını bekliyoruz. Hazırlanan yol haritası şekillendikten sonra üzerinde uzlaşma sağlandıktan sonra uygulanırsa diğer ülkeler gibi bizim de 2-3 yıllık bir süre içinde bu vizelerin kalkmasını göreceğimizi ümit ediyoruz." 
 Yol haritasını görmeden şuan yorum yapmayı çok doğru bulmadığını dile getiren Bağış, "Gazetelere yansıyan 3 ülkenin vize muafiyeti veya hizmet sağlayanlara vize uygulamama kararı, aslında AB’nin bir belgesinin yenilenmesi sırasında eklenen ülkelerdir. Ama o ülkelerde vize yerine vize muafiyet belgesi talep edilmektedir. Vize muafiyet belgesi almak vize almaktan çok daha zordur. Onun için vatandaşlarımızdan, ’Artık vizeye gerek yok, hadi gidelim’ şeklinde yaklaşımlara çok itibar etmemelerini rica ediyorum" diye konuştu. 
 Bağış, süreci İçişleri ve Dişişleri bakanlıkları ile koordineli yürüttüklerini, bitirildiğinde bunun müjdesini vereceklerini belirterek, şu aşamada AB’deki bazı ülkelerin yol haritasına kabul edilemeyecek birtakım siyasi koşulları koyması durumunda Türkiye’nin dik duruşunu ortaya koyacağını kaydetti. 
 -"Vatandaşlarımızdan bu konuda biraz daha sabır ve anlayış bekliyoruz"-
  
 AB Bakanı ve Başmüzakereci Bağış, "Vizeler kalktı diyemiyoruz o zaman" denilmesi üzerine, vizelerin kalkmasının bugünden yarına olacak bir iş olmadığını, bunun çok ciddi bir süreç olduğunu vurguladı. Bakan Bağış, konuşmasını şöyle sürdürdü: 
 "Türkiye üzerinden yasa dışı yollarla Avrupa’ya göç eden Mısırlı, Afganistanlı, Pakistanlı, Hindistanlı gibi, yani Türkiye Cumhuriyeti vatandaşı olmayan bütün yasa dışı göçün nasıl Avrupa’dan ülkelerine geri gönderileceğiyle ilgili, bu süreçte Türkiye’nin sınırlarının nasıl daha iyi korunacağıyla ve tamamen sivil ve entegre bir sınır yönetimi platformunun nasıl oluşacağıyla ilgili yapılması gereken çok iş var. Onları bir noktaya getirdikten sonra bunu gerçekleştirebiliriz. Onun için vatandaşlarımızdan bu konuda biraz daha sabır ve anlayış bekliyoruz. 
 "Bazı ülkelerle vizelerin karşılıklı kaldırılmasının süreci nasıl etkilediği sorulan Bağış, her ülke ile olan vize ilişkisinin diğerinden bağımsız olduğunu belirtti. Bağış, Türkiye’nin Hırvatistan, Japonya ya da Rusya ile vizesiz karşılıklı seyahat edebilme özgürlüğünün Fransa veya İngiltere’yi etkilemediğini ifade ederek, "AB üyesi ülkeler içinde bile farklı uygulamalar var. Örneğin İngiltere, İrlanda farklı, Schengen bölgesindeki ülkeler farklı bir uygulama içinde. Bunların hiçbirinin diğerinin üzerinde etkisi yoktur. AB’nin hassasiyet gösterdiği Türkiye’nin sınırlarından Avrupa’ya yasa dışı göçün engellenmesidir. Bu bizim de arzumuzdur" değerlendirmesinde bulundu. 
 Bağış, Türkiye’nin zenginleştiğini ve kalkındığına, artık transit ülke olmadığını, aynı zamanda hedef ülke haline geldiğine işaret ederek, "Eskiden Türkiye üzerinden Avrupa’ya gidebilmek umuduyla insanlar saydığım ülkelerden gelirdi, şimdi ’oraya gidemesem bile Türkiye’de kalırım’ düşüncesiyle insanlar ülkemize gelip vatandaşlarımızın istihdam imkanlarının yerine birtakım fırsatları değerlendirmek istiyor. Onun için bizim sınırlarımızı korumamız Avrupa için değil, kendi çıkarlarımız için önemli" diye konuştu.