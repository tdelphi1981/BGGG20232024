Oran'dan sert eleştiri
CHP Genel Başkan Yardımcısı Umut Oran, ''Bizler de buraya geldiğimiz zaman Türkiye'nin dört bir tarafından buraya gelen yardım konvoylarını gördük. Ama devlet ve devleti yöneten iktidar bu depremde iyi sınav vermedi'' dedi.
 Van depreminin yıldönümü dolayısıyla kente gelen CHP Genel Başkan 
  Yardımcısı Oran, il başkanlığında basın toplantısı düzenledi.
          Depremin üzerinden bir yıl geçmesine rağmen kentteki yaraların hala 
  sarılamadığını öne süren Oran, kentteki depremlerde çok sayıda ocağa ateş 
  düştüğünü ve bu ateşin sadece düştüğü yeri yaktığını belirtti.
          Oran, depremden sonra vatandaşların yaşadığı çadırlarda meydana gelen 
  yangınlarda 12 vatandaşın yaşamını yitirdiğini anımsatarak, depremin ardından 
  koordinasyon ve organizasyon bozuklukları yaşandığını, bunun da yardımların 
  zamanında depremzedelere ulaşmasını engellediğini savundu.
          Türkiye'nin, Van depreminde birlik, beraberlik ve dayanışma noktasında 
  önemli bir sınav verdiğini ve bu sınavı geçtiğini vurgulayan Oran, şöyle 
  konuştu:
          ''Bizler de buraya geldiğimiz zaman Türkiye'nin dört bir tarafından 
  buraya gelen yardım konvoylarını gördük. Ama devlet ve devleti yöneten iktidar bu 
  depremde iyi sınav vermedi. Bu acıların üzerinden 1 yıl geçti ama manzarada çok 
  fazla değişiklik yok. Bugün ilk defa Van'da bir hareketlilik görüyorum. Trafik 
  yoğun, insanlar hummalı bir çalışma içerisinde. Maalesef daha önce gördüğümde in 
  cin top oynuyordu. Muhtemelen, Sayın Başbakan yarın gelecek diye ciddi bir 
  makyajlama çalışması yapılıyor, ciddi bir göz boyama çalışması yapılıyor. 
  Başbakan sık sık gelsin, bu işler yapılsın, vatandaşa hizmet gitsin.''
          Oran, depremden sonra birçok vaatte bulunulduğunu fakat ortada bir icraat 
  göremediğini iddia ederek, gazetelerde ve ilanlarda Van'ın cennet gibi 
  gösterildiğini, fakat deprem ve depremden sonra yaşananların cennet olan Van'ı 
  cehenneme dönüştürdüğünü ileri sürdü.
          ''Bu bir yıl içinde Adalet ve Kalkınma Partisi Van'a adaletli de 
  davranmadı, burada kalkınmayı da sağlayamadı'' diyen Oran, Erciş ilçesinde 
  Atatürk İlköğretim Okulu'nun yerine yaptırılan okula, Başbakan Recep Tayyip 
  Erdoğan'ın annesisinin adının verilmesi eleştirdi.
          
          -TOKİ konutları-
          
          AFAD tarafından TOKİ'ye yaptırılan deprem konutlarının yüksek fiyata 
  depremzedelere verildiğini savunan Oran, şunları kaydetti:
          ''TOKİ, CHP tarafından, yüksek fiyata ev satması ve bundan rant elde 
  etmesi için değil, vatandaşların ucuz fiyata başını sokabileceği ev sahibi 
  olabilmesi için kuruldu. Hükümet Van'a 5 milyar lira bir kaynak aktarıldığını 
  söyledi. Ben geçen geldiğim zaman da sormuştum. 3,5 milyar lirasını harcamışsınız 
  güzel, 1,5 milyar lira da 15 bin konut için TOKİ'ye para verilmiş. Buradan 
  Başbakan'a soruyorum 3,5 milyar lira para harcandıysa bu iki milyar lirasını 
  nereye harcadınız. Başbakan'a soruyorum sen bu TOKİ konutlarını vatandaşa bedava 
  mı veriyorsun? Yoksa tefeci gibi bunun üzerine faiz koyup ve fiyatı da sürekli 
  olarak artırarak mı veriyorsun?''
          Umut Oran, basın toplantısının ardından Akköprü İlköğretim Okulu'nda 
  öğrencilere kırtasiye malzemesi dağıttı. Oran daha sonra merkeze bağlı Karpuzalan 
  köyünde meydana gelen çadır yangınında 3 çocuğunu kaybeden Şemsettin Tolukan'ı 
  evinde ziyaret ederek, başsağlığı diledi.
 AA