Bahçeli'den 29 Ekim açıklaması
Bahçeli,''Cumhuriyet Bayramı'nı, ihtilafların körüklenmesi ve hassasiyetlerin kaşınması için seferber etmeye kalkışmak samimi bir davranış değildir'' dedi.
 MHP Genel Başkanı Devlet Bahçeli, Kurban Bayramı dolayısıyla partisinin İzmir il teşkilatınca İzmir Uluslararası Fuar Alanı'nda düzenlenen bayramlaşma törenine katıldı. 
 Bahçeli, bayram günlerindeki birlik ve beraberlik ruhunun, hayatın her alanına yansıtılması halinde çözülemeyecek sorun olmadığına inandığını dile getirerek, kardeşliğin, ancak bu sayede ayakta tutulabileceğini, etrafta öbekleşen tehlike sarmalının bu sayede etkisizleştirilebileceğini ifade etti.
 -29 Ekim tartışmaları- 
 Milli bayramların, AK Parti iktidarı tarafından tahrip edilmek istendiğini, buna karşın anamuhalefet partisi ve bazı sivil toplum örgütlerince kutuplaşmalara dönüştürüldüğünü ileri süren Bahçeli, şöyle konuştu:
 ''Milletimizi birleştirmesi ve bir araya toplaması gereken Cumhuriyet Bayramı'nı, ihtilafların körüklenmesi ve hassasiyetlerin kaşınması için seferber etmeye kalkışmak samimi bir davranış değildir. Milletimize ait olan bir bayramın nasıl ve ne şekilde kutlanacağının çatışma ve gerginliklere konu olması hiç doğru olmamıştır. Bir yanda AKP hipodroma çağrıda bulunurken, öte yanda CHP'nin ve bazı sivil toplum kuruluşlarının farklı şekilde kutlama teşebbüsleri ve sokak üslubuyla tehlikeli niyetlere davetiye çıkarmaları, yeni bir ikiliğin doğmasına neden olmuştur. Milletimize ait olan bayramın nasıl ve ne şekilde kutlanacağının çatışmalara konu olması doğru olmamıştır. Cumhuriyet üzerinden taraflar kozlarını paylaşmakta ve özel günü istismar etmektedir.''
 -''Sorumsuz ve sığ yaklaşımlar''-
 Bahçeli, cumhuriyetin gerilim ve cepheleşme konusu olmasının hem AKP hem de CHP'nin sorumsuz ve sığ yaklaşımlarından kaynaklandığını öne sürerek, cumhuriyeti yalnızca kendisinin koruduğu vehmine kapılan CHP'nin, yangına körükle gitmesinin hiç meşru ve masum olmadığını ifade etti. 
 CHP'nin gösterdiğini ileri sürdüğü hassasiyeti başka olaylarda da göstermiş olmasını dileyen Bahçeli, şöyle devam etti: 
 ''Keşke aynı CHP, bölücülüğe de teröre de benzer hassasiyetle karşı durabilseydi. Keşke aynı CHP, Dersim isyanını katliam olarak görmeseydi ve Türk milletinin birliğini ve kardeşliğini kuşkuya yer bırakmayacak şekilde savunabilseydi.'' AA