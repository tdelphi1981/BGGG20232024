Başbakan Erdoğan da dinlenecek
TBMM Darbe ve Muhtıraları Araştırma Komisyonu Sözcüsü İdris Şahin, komisyonun, Başbakan Recep Tayyip Erdoğan'ın, darbe ve muhtıralara ilişkin görüşlerine başvurma kararı aldığını bildirdi.
Şahin, yaptığı yazılı açıklamada, komisyonun bugünkü toplantısında, uzmanlarca, alt komisyon raporlarının 16 Kasım'a kadar üyelere ulaştırılması ve komisyonun 19 Kasım'da yeniden toplanmasının kararlaştırıldığını bildirdi.

Komisyonun, 10 Kasım itibariyle dinlemeleri tamamladığını anımsatan Şahin, şunları kaydetti:

'Ancak komisyon üyelerinin talebi doğrultusunda, Başbakanımız Sayın Recep Tayyip Erdoğan ile Komisyon Başkanımızın irtibata geçmesi sonrası, öncelikli olarak kendisini ziyaret etmek yoluyla, programı müsait olmadığı takdirde sorularımızın yazılı olarak kendisine ulaştırılmak suretiyle ülkemizdeki darbe ve muhtıralara dair görüşlerine başvurma kararı alınmıştır. (Karşılıklı mutabakata varılması dahilinde)' dedi. 

Başbakan sorulara yazılı cevap verecek

Başbakan Recep Tayyip Erdoğan'ın, TBMM Darbe ve Muhtıraları Araştırma Komisyonu'nun sorularına yazılı cevap vereceği bildirildi.

Komisyon Sözcüsü AK Parti Çankırı Milletvekili İdris Şahin, yaptığı yazılı açıklamada, komisyonun bugün yaptığı toplantıda, mutabakat oluşması halinde Erdoğan'ın komisyona davet edilmesi, programının uygun olmaması halinde yazılı görüşüne başvurma kararı alındığını anımsatarak, bu noktada girişimde bulunmak üzere Komisyon Başkanı Nimet Baş'a yetki verildiğini belirtti.

Şahin, açıklamasında şunları kaydetti:

'Başbakanlıkça yapılan görüşmeler sonrasında, Sayın Başbakan'ın gündeminin yoğunluğu ve yurt dışı programlarının varlığı, komisyonun çalışma süresinin kısıtlı olması nedeniyle, komisyonun suallerine yazılı cevap verebilme imkanı bulunduğu bildirilmiştir.

Bu doğrultuda, komisyon üyelerimize 16 Kasım 2012 tarihine kadar Sayın Başbakanımız'a tevcih edecekleri soruları hazırlamaları konusunda bilgi aktarılacak olup, görüşmenin yazılı sorulara cevap şeklinde olacağı kamuoyuna saygıyla duyurulur.'