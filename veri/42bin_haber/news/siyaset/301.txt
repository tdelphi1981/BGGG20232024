Erdoğan: Talabani'nin öldüğü haberi uydurma
Başbakan Erdoğan, Irak Cumhurbaşkanı Celal Talabani'nin öldüğüne yönelik haberlerin uydurma olduğunu söyledi 
 Başbakan Recep Tayyip Erdoğan, Portekiz Başbakanı Pedro Passos Coelho'yla bir araya geldi.
 
 Başbakan Erdoğan, görüşmenin ardından gazetecilerin soruları yanıtladı.
 
 Erdoğan, Irak Cumhurbaşkanı Celal Talabani'nin sağlık durumuyla ilgili ''Ölümüyle alakalı böyle bir şey bize şu ana kadar gelmiş değildir, bunların hepsi uydurmadır” dedi. 
 
 Erdoğan, sözlerini şöyle sürdürdü: “Sadece bir ağır rahatsızlığının olduğunu, biz de buna karşı arzu ederseniz sizlere hemen bir jet ambulans gönderebiliriz, bizden bazı talepleri olursa o talepleri karşılayabiliriz dedik. Konu onların takdirindedir. Eğer ambulans talep ederlerse hemen jet ambulanslarımızından birini oraya göndereceğiz.”
 
 Erdoğan, İran Cumhurbaşkanı Mahmud Ahmedinejad'ın Şeb-i Arus törenlerine katılmamasına ilişkin, ''Davet etmek bizden. Biz davetimizi yaptık, davete icabet edemeyişiyle alakalı olarak değişik bazı şeyler söylendi, ama Patriotlarla ilgili herhangi bir şey gelmedi'' dedi.
 
 İRAN GENELKURMAY BAŞKANI’NIN SÖZLERİ
 
 Erdoğan, İran Genelkurmay Başkanı Tümgeneral Hasan Firuzabadi’nin “Patriot füzelerinin yerleştirilmesi dünya savaşına zemin hazırlar” sözlerini değerlendirdi.
 
 Erdoğan, şöyle konuştu:
 
 ''Bu Genelkurmay Başkanı böyle arada sırada biliyorsunuz çıkar bazı açıklamalar yapar. Biz bunu ilgililere sorduğumuz zaman da 'Kendi düşüncesidir' derler. Nasıl kendi düşüncesiyse. Böyle bir anlayış var. Onun için pek muhatap almamız bir başbakan olarak benim zaten hiç doğru değil.”
 
 ‘OTOYOLLARA İSTENİLDİĞİ KADAR ZAM YAPILAMAZ’
 
 Erdoğan, özelleştirilen otoyollar ile ilgili ''Fiyatlardaki artışlar tamamıyla enflasyon oranına endekslidir, yani 'İstediğim kadar zam yaparım' diyemez. Enflasyon neyse o kadar'' diye konuştu.