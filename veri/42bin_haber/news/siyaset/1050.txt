Bedelli parasıyla Myanmarda iki şehitlik kuruluyor
AİLE ve Sosyal Politikalar Bakanlığı bedelliden gelen 2 milyar 79 milyon lirayla Myanmarda da iki Türk Şehitliği yaptırıyor.

Bin 600 Osmanlı askerinin şehit düştüğü Myanmar’da ‘Meikthila’ ve ‘Thayet’ şehitlikleri olacak.  Bakan Fatma Şahin, proje kapsamında ilk olarak Sarıkamış Şehitliği’ni  inşa edeceklerini belirterek,  ikinci olarak Myanmar’daki Türk Şehitlikleri’ni yapacaklarını söyledi.  Myanmar’daki ‘Meikthila’ ve ‘Thayet’ Türk Şehitlikleri, 180 gün içerisinde yeniden inşa edilecek. Şehitliğin inşaatına haftaya başlanacak. BakanıFatma Şahin, şehitliğin görkemli bir yapı olacağını ifade ederek, “Myanmar’daki şehitliklerimiz şehitlerimize yakışır şekilde yapılacaktır. Edirne’de de yeni bir şehitliğin inşa edilmesini planlıyoruz” diye konuştu.  
1600 OSMANLI ŞEHİDİ 
Birinci Dünya Savaşı’nda İngilizler tarafından Irak, Filistin, Suriye ve Hicaz’da esir alınan 20 bin kadar Osmanlı askeri, Hindistan-Bangladeş-Myanmar bölgesine esir olarak çalıştırılmak üzere getirildi. Buradaki zor şartlar ve muameleler neticesinde Myanmar’da bin 600  Mehmetçik vefat etti. Bu Osmanlı askerleri Thayet Türk Şehitliği’ne ve Meikthila Türk Şehitliği’ne defnedildi.