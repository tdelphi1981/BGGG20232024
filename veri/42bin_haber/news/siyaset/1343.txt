Erdoğan: 'AB'nin attığı adımlar değil, netice önemli'
Başbakan Recep Tayyip Erdoğan, Gürcistan Başbakanı Bidzina Ivanishvili ile yaptığı görüşmede, Ahıska Türklerinin ana vatanlarına dönüşünün gündeme geldiğini bildirerek, '70 yıl önce atayurtlarından zorla koparılan ve yıllardır sürgünde sıkıntı çeken Ahıska Türklerinin, Gürcistan'a dönüş sürecini ele aldık. Sayın Başbakan'ın bunlara olumlu bakması bizleri mutlu etmiştir'dedi.
Başbakan Erdoğan, baş başa ve heyetler arası görüşmelerin ardından Gürcistan Başbakanı Bidzina Ivanishvili'yle ortak basın toplantısı düzenledi.

Görüşmelerde, iki ülke arasındaki ekonomik ve siyasi ilişkilerin yanı sıra bölgesel konularda da görüş alışverişinde bulunduklarını ifade eden Başbakan Erdoğan, 'Gürcistan'la ilişkilerimiz komşuluk ilişkilerinin çok ötesinde bir anlam ifade ediyor. Türkiye olarak komşumuz Gürcistan'ın barış ve istikrarına ekonomik gelişmesine NATO'yla olan ilişkilerine ve entegrasyona büyük önem ve destek verdik. Uluslararası tanınmış sınırları içerisinde toprak bütünlüğüne ve egemenliğine desteğimizin tam olduğu Gürcistan ile ilişkilerimiz bundan sonra artarak devam edecektir' diye konuştu.

-Gürcistan'a destek-

Türkiye'nin uzun yıllardır Gürcistan'ın bir numaralı ticaret ortağı olduğunu kaydeden Başbakan Erdoğan, iki ülke arasındaki ticaret hacminin 2012 sonu itibariyle 1,5 milyar doları aştığını belirtti. Bu rakamı yeterli bulmadıklarını dile getiren Erdoğan, şunları söyledi:

'Türkiye kaynaklı yatırımlar Gürcistan ekonomisinde önemli bir yer tutuyor. Enerji ve turizm başta olmak üzere farklı sektörlerde faaliyet gösteren işadamlarımız çok sayıda kişiye istihdam sağlıyor. Gürcistan'ın komşusu dostu olarak temennimiz, ülkenin barış huzur ve istikrarının muhafazası, bugüne kadar sergilediği gelişme ve büyüme hamlesinin devam etmesidir.'

2011 yılı Mayıs ayında Gürcistan'a gerçekleştirdiği ziyarette, iki ülke vatandaşlarının karşılıklı olarak pasaporta gerek kalmadan, kimlikleriyle seyahatlerini öngören protokol imzaladığını hatırlatan Başbakan Erdoğan, bu uygulama neticesinde Türkiye ile Gürcistan halkları arasındaki ilişkilerin çok daha ileri seviyelere taşındığını bildirdi. İki ülke arasındaki seyahatlerin iki kattan fazla artmasında Batum Havalimanı'nın önemine değinen Erdoğan, Batum Havalimanı'nın dünyada iki ülke tarafından ortaklaşa kullanılan ikinci havalimanı olduğunu kaydetti.

-Ahıska Türklerinin Gürcistan'a dönüşü-

Gümrük ve Ticaret Bakanı Hayati Yazıcı'nın Gürcistan'da mevkidaşıyla imzaladığı 'gümrüklerde tek pencere' uygulaması içeren protokolün bir an önce uygulamaya konulması gerektiğini söyleyen Başbakan Erdoğan, 'Dost Gürcistan ile aramızdaki ikili ilişkilerimizin ulaştığı düzeyin diğer bölge ülkelerine de örnek arz ettiğini vurgulamak istiyorum' dedi.

Görüşmelerde Türkiye ve Gürcistan arasındaki siyasi, ekonomik, kültürel ve insani ilişkilerin yanı sıra kültür varlıklarının korunmasına yönelik adımların da ele alındığını söyleyen Başbakan Erdoğan, 'Ayrıca Gürcistan'da tutuklu ve hükümlü olan vatandaşlarımızın durumunu ve ülkemize nakli konusunu görüştük. Bunun yanında 70 yıl önce atayurtlarından zorla koparılan ve yıllardır sürgünde sıkıntı çeken Ahıska Türklerinin, Gürcistan'a dönüş sürecini ele aldık. Sayın Başbakan'ın bunlara olumlu bakması bizleri mutlu etmiştir' diye konuştu.

Erdoğan, görüşmelerde, 2015-2016 yıllarında Türkiye'nin Birleşmiş Milletler Güvenlik Konseyi üyeliği başta olmak üzere, olimpiyatların ve EXPO'nun Türkiye'de düzenlenmesi konusunda Gürcistan'ın desteğini istediklerini ve Türkiye olarak benzer uluslararası platformlarda, Gürcistan'a destek olacaklarını ifade ettiklerini açıkladı. Başbakan Recep Tayyip Erdoğan, Almanya, Fransa ve Yunanistan'da terör örgütü PKK'ya yönelik operasyonların neticesini görmek istediklerini belirterek, 'Bize bu teröristler teslim edilmediği sürece şu andaki atılmış adımların bizim için de hiçbir anlamı yoktur. Çünkü biz, neticeyi görmek istiyoruz, bu neticenin şu anda özlemi içerisindeyiz' dedi.

Başbakan Erdoğan, Gürcistan Başbakanı Bidzina Ivanishvili ile baş başa ve heyetler arası görüşmenin ardından ortak basın toplantısı düzenleyerek, gazetecilerin sorularını yanıtladı.

Erdoğan, Gürcistanlı bir gazetecinin görüşmelerde, Gürcistan'da kendi yaptığı cezaevinde tutuklu bulanan Türk müteahhidin durumunun görüşülüp görüşülmediğini ve Türkiye'de cezaevinde bulunan Gürcü ile Gürcistan'da tutuklu Türk vatandaşlarının iadesine ilişkin soru üzerine, bu konularda Adalet Bakanlarına gerekli talimatların verildiğini söyledi.

'Serbest bırakma da bu işe dahildir, cezalarını ülkelerinde çekmek de' diyen Başbakan Erdoğan, teker teker bir tutuklu veya hükümlü üzerinden görüşmelerin yapılmadığını bildirdi.

Başbakan Erdoğan, bir gazetecinin Almanya, Fransa ve Yunanistan'da terör örgütüne karşı yapılan operasyonları nasıl değerlendirdiğini sorması üzerine de 'Almanya ve Fransa'nın attıkları adımların başlangıcından öte neticesi bizi ilgilendiriyor' dedi.

-'10 yıldır adımlar atılıyor, ancak neticeyi göremiyoruz'-

Almanya, Fransa ve Yunanistan'da terör örgütü PKK'ya yönelik başlatılan operasyonların neticesini görmek gerektiğine dikkati çeken Başbakan Erdoğan, şöyle konuştu:

'Netice almadıktan sonra atılan adımlar bugünün adımları değil. 10 yıldır adımlar atılıyor, ancak neticeyi göremiyoruz. Aramızda bildiğiniz gibi suçluların iadesi anlaşması vardır, bölücü terör örgütüne karşı ortak mücadele anlaşmaları vardır ve terör örgütünün isminin terör örgütü olarak ilanıyla birlikte, kendi ülkelerinde 'binlerce açılmış davaların olduğunu' söyledikleri halde hiçbir netice yoktur. Özellikle bize bu teröristler teslim edilmediği sürece şu andaki atılmış adımların bizim için de hiçbir anlamı yoktur. Çünkü biz, neticeyi görmek istiyoruz, bu neticenin şu anda özlemi içerisindeyiz.'

Bir gazetecinin, Fransa'nın Türkiye ile Avrupa Birliği (AB) müzakerelerinde yeni bir fasıl açma teklifinde bulunmasını nasıl değerlendirdiğini sorması üzerine de Erdoğan, Fransa'nın daha önce Türkiye ile ilgili 5 faslı bloke ettiğini hatırlattı.

Fransa'nın şimdi 22. fasılla ilgili olumlu bir yaklaşımının söz konusu olduğunu ifade eden Başbakan Erdoğan, 'Bu, bundan sonraki süreci, öyle zannediyorumki İrlanda'nın dönem başkanlığında, olumlu istikamette etkileyebilir. Bunu da bu süreç içerisinde göreceğiz' dedi.

Başbakan Erdoğan, terör sorununu çözüm sürecinde terör örgütü elebaşı Abdullah Öcalan ile görüşecek BDP heyetinin belirlenip belirlenmediğine ilişkin soruya da 'Bu 3 isimle ilgili olarak Sayın Bakanım henüz bana isimleri bildirmiş değil. Durumu henüz bilmiyorum, ama bugün, yarın isimler bana bildirildiğinde zaten kendileriyle bunu müzakere ederiz, ona göre de kararı verir. Adalet Bakanımız da bu konuyla ilgili adımı atar' yanıtını verdi.

-'Makineli tüfek gibisin maşallah'-

Gürcistanlı bir gazetecinin Gürcistan Başbakanı Ivanishvili'ye sorduğu soruyu çok hızlı dile getirmesi üzerine, Başbakan Erdoğan'ın 'Makineli tüfek gibisin maşallah' demesi, salonda gülüşmelere neden oldu.

Ivanishvili, Gürcü bir gazetecinin, Gürcistan iç politikasıyla ilgili sorusuna 'İç politika burada sorulmamalı, ama sordunuz cevaplayayım' karşılığını verdi. Başbakan Erdoğan da bunun üzerine, 'Demek ki dünyada gazeteciler birbirinin aynıymış. Merak etmeyin bize de şimdi bugünkü gündem sorulmaz, başka bir şey sorulur' dedi.

Erdoğan, konuşmasının sonunda ılımlı mesajlar veren Gürcistan Başbakanı Ivanishvili'ye dönerek, 'Aramızda protokolü kaldırdık, çok protokol takılmayacağız. Telefonlar 24 saat karşılıklı açık, onda anlaştık' diye konuştu.

Basın toplantısında Dışişleri Bakanı Ahmet Davutoğlu, Ekonomi Bakanı Zafer Çağlayan, Enerji ve Tabii Kaynaklar Bakanı Taner Yıldız, Milli Savunma Bakanı İsmet Yılmaz ve Kalkınma Bakanı Cevdet Yılmaz da hazır bulundu.