Cumhurbaşkanı Gül, yarın İsveç'e gidecek
Cumhurbaşkanı Abdullah Gül, İsveç Kralı Carl XVI. Gustaf'ın davetlisi ve Türkiye'den İsveç'i ziyaret eden ilk devlet başkanı olarak yarın başkent Stockholm'e gidecek.
Kral Carl XVI. Gustaf'ın Türkiye'ye gelen ilk İsveç devlet başkanı sıfatıyla 29 Mayıs-2 Haziran 2006 tarihlerinde yaptığı ziyaretin iadesi niteliğini taşıyan ziyarette Gül'e, eşi Hayrünnisa Gül ve aralarında çok sayıda iş adamının da bulunduğu heyet eşlik edecek.

'Tarihi' olarak nitelenen ziyaretle Türkiye ve İsveç arasında kökleri 17. yüzyıla dayanan ilişkiler ve iş birliği gözden geçirilecek.

İsveç Kralı Carl XVI. Gustaf ile 11 Mart Pazartesi günü bir araya gelecek Cumhurbaşkanı Gül, Kral'a Türkiye Cumhuriyeti Devlet Nişanı'nı tevcih edecek. İsveç Kralı da yabancı devlet ve hükümet başkanlarına verilen İsveç'in en üst düzeyli nişanı olan 'Serafim Nişanı'nı Gül'e takdim edecek.

Cumhurbaşkanı Gül, nişanın yanı sıra Kral'a, ilişkilerin köklü geçmişinin somut göstergesi olan tarihi bir belge de sunacak. Dönemin İsveç Kralı Oscar'ın, Sultan II. Abdülhamid'e tevdi ettiği 'Serafim Nişanı'na ilişkin 11 Temmuz 1897 tarihli mektubun replikası, el yapımı özel bir kağıda basılarak hazırlandı.

Topkapı Sarayı Müzesi'nde bulunan 'Serafim Nişanı'na ait mektubun bugünkü Türkçe ile sadeleştirilmiş halinde, 'Nişanı, dostluğumuzla iki ülke arasındaki mevcut iyi ilişkilerin sağlamlaştırılması ve yükseltilmesi yolundaki kuvvetli isteğimizin bir delili olarak kabul edilmesini ümit ederiz' ifadesi yer alıyor.

-Stratejik ortaklık belgesi imzalanacak-

Ziyaret kapsamında, AB'ye 1995 yılında üye olan ve Türkiye'nin üyeliğini kuvvetle destekleyen İsveç ile stratejik ortaklık belgesi imzalanması da bekleniyor.

Cumhurbaşkanı Gül'e devlet ziyaretinde Başbakan Yardımcısı Ali Babacan, AB Bakanı ve Başmüzakereci Egemen Bağış, Dışişleri Bakanı Ahmet Davutoğlu, parlamentolararası dostluk grubu üyesi olan milletvekilleri, Kulu Belediye Başkanı Ahmet Yıldız, Süryani Ortodoks cemaat ruhani lideri ve Patrik Vekili Metropolit Filüksinos Yusuf Çetin, müzisyen Okay Temiz ile aralarında Mehmet Emin Karamehmet, Ali Sabancı, Leyla Alaton ve İbrahim Hattat'ın da bulunduğu 100'e yakın iş adamı eşlik edecek.

İsveç ile Türkiye arasındaki ikili ticaret hacmi, 2012 yılında 3 milyar 322 milyon dolar olarak kayıtlara geçti.

İsveç'ten 2002-2012 yılları arasında Türkiye'ye yapılan doğrudan yatırımların toplamı 197 milyon dolar olurken, Türkiye'den İsveç'e aynı dönemde 19 milyon dolarlık doğrudan yatırım yapıldı.