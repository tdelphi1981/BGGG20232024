10 Kasım'da çelenk serbest, yürüyüş yasak
Siyasi parti ve sivil toplum kuruluşu temsilcileri, önceden mülki idare amirine bilgi vermek şartıyla Atatürk anıtına çelenk koyabilecek ancak yürüyüş yapmak yasak 
 İçişleri Bakanı Şahin, 29 Ekim’den sonra yayımladığı genelgeyle basın açıklamalarına kurallar getirdi: Eylemler 2 saati geçmeyecek, gürültü yapılmayacak, yürünmeyecek.
 
 İçişleri Bakanlığı genelgesine göre siyasi parti ve sivil toplum kuruluşu temsilcileri, 10 Kasım'da izin almaya gerek duymadan, önceden mülki idare amirine bilgi vermek şartıyla Atatürk anıtına çelenk koyabilecek.
 
 İçişleri Bakanlığı'ndan, valiliklere 10 Kasım Atatürk'ü anma etkinliklerine ilişkin bir genelge gönderildi.
 
 Genelgede, tüm mülki idare amirlerinin 10 Kasım'da Atatürk anıtına çelenk koymasının zorunlu olduğu belirtildi.
 
 Genelgeye göre, siyasi parti ve sivil toplum kuruluşları temsilcileri de izin almaya gerek duymadan, önceden mülki idare amirine bilgi vermek şartıyla Atatürk anıtına çelenk koyabilecek. 
 >> BAŞBAKAN 10 KASIM'DA YOK
 
 Şahin imzasıyla yayımlanan genelgede basın açıklamalarında şu esaslara uyulması istendi:
 
 - Şiddet içermeyen, kamu düzenini bozmadan, makul sürede (iki saati geçmemek üzere) gürültü ve çevre kirlliğine yol açmadan, yaya ve araç trafiğine engel olmayacak sayıda katılımla gerçekleştirilen yazılı veya sözlü açıklamalar basın açıklaması olarak değerlendirilecek.
 
 - Basın açıklaması yapmak amacıyla herhangi bir yerden başka bir yere kamu düzenini bozacak şekilde gösteri amaçlı toplu yürüyüş yapılamayacak.
 
 - Mülki idare amirliği tarafından yargı kararları ile oluşan içtihat çerçevesinde basın açıklaması yapılamayacak yerler, önceden belirlenebilecek.
 
 - Basın açıklaması öncesi yapılacak çağrılar ile basın açıklamaları sırasında el ile taşınabilir ses yükseltici cihazlar haricinde ses yükselten cihazlar kullanılamayacak. Bu amaçla sabit platform kurulamayacak.
 
 - Sivil toplum kuruluşları, yönetim, denetim, genel kurul toplantıları ile üyelerine yönelik kendi tüzüklerine göre yapacakları etkinliklerin dışında halka açık düzenleyecekleri kapalı yer toplantılarında kamu düzeninin bozulması veya suç işleneceğine dair ciddi emarelerin ortaya çıkması halinde, mülki amirin izniyle ses ve görüntü kaydı alınabilecek.
 
 - Genelgeye uyulmaması ve yapılan ikazlara rağmen ihlalin devam etmesi durumunda basın açıklamaları kanuna aykırı toplantı ve gösteri yürüyüşü olarak değerlendirilecek.