'Bio Ajanlık aracısı haline gelebilir'
CHP İzmir Milletvekili ve Sağlık Komisyonu Üyesi Dr. Aytun Çıray, Sağlık Bakanlığı konusunda uyarıda bulundu.
 CHP İzmir Milletvekili ve Sağlık Komisyonu Üyesi Dr. Aytun Çıray, Sağlık Bakanlığı’nca hazırlanan yönetmelik taslağıyla “halkın en mahrem sağlık bilgilerinin” istenmesi halinde istihbarat ve güvenlik birimlerince paylaşılabileceğini öne sürdü. Çıray Bakanlığın tarihin en büyük bio ajan aracısı olma tehlikesiyle karşı karşıya bulunduğunu iddia etti.
 Çıray, yaptığı yazılı açıklamada, Sağlık Bakanlığı’nın, “Sağlık Net 2 Veri Gönderimi” adlı sistem çerçevesinde gönderdiği genelgelerle özel ve resmi tüm sağlık kuruluşlarında tedavi gören hastaların bilgilerini ad, soyad ve vatandaşlık numarası dahil olmak üzere topladığını hatırlattı. Bakanlığın, bunu bir yönetmelikle düzenleyerek, kalıcı hale getirmek istediğine dikkat çeken Çıray, Sağlık Bakanlığı’nca hazırlanan yönetmelik taslağıyla “ilgili kişinin kimlik ya da kimliğini belirlenebilir kılan verileri ile birlikte fiziksel, ruhsal ve sosyal durumuna ilişkin tüm verilerinin hastanın rızası olmadan toplanabilmesinin” sağlanacağını belirtti.
 -“SAĞLIK BAKANLIĞI, TARİHİN EN BÜYÜK BİO AJANLIĞININ ARACISI DURUMUNA DÜŞECEK”-
 Çıray, taslağın “Veri Paylaşım Esasları” başlığının 6. maddesinde “Kişisel sağlık verisini işlemek üzere isteyen kişi veya kuruluşlar, yazılı veya ispatlanabilir elektronik ortamda veri sorumlusuna veri paylaşım talebini bildirir. Veri sorumlusu talebi, mevzuatla tanımlanmış görevlerin ifa ve icrasına uygunluğu açısından değerlendirerek uygun görmesi halinde veri paylaşımını yapar. Veri paylaşım talebinde; kurum/kuruluş, kişi adı soyadı, iletişim bilgileri, veri işleme amacı ve hukuki dayanağı, istenilen verinin içeriği ve kapsamı belirtilir” ifadelerinin yer aldığını belirtti. Bu maddede, “kişisel sağlık verisini işlemek üzere isteyen kişi veya kuruluşlar”ın hangileri olduğunun belirtilmediğini vurgulayan Çıray, şunları ekledi:
 “Yani halkımızın en mahrem sağlık bilgileri istenmesi halinde istihbarat ve güvenlik birimlerince de paylaşılabilecektir. Halbuki Anayasa’nın 20. maddesiyle özel yaşamın gizliliği koruma altına alınmıştır. Özel bilgiler kişinin rızası veya yargıç kararı olmaksızın kullanılamaz. Eğer Sağlık Bakanlığı, iyi niyetli olsa dahi yaptığı bu işten vazgeçmez veya Anayasa Mahkemesi 663 sayılı KHK’yi iptal etmezse tarihin en büyük bio ajanlığının aracısı durumuna düşecektir. İlaç firmaları, sigorta şirketleri, organ mafyaları için bu bilgiler hazine değerindedir ve bugünkü teknolojileriyle ‘hacker’lığın geldiği bu noktada mutlak bilgi güvenliği yoktur. Bu bilgilerin 3.şahısların eline geçmesi halinde (Sigorta şirketleri, medical firmalar, pazarlama firmaları, kötü niyetli kişiler, vb.) hastalar ve doktorlar mağdur ve hatta tehdit edilebilirler. Bu bir tür fişlemedir ve insanlarımızı şantaja açık hale getirir. Özellikle herkesin dinlendiği, insanlarımızın özel hayatlarına tasallutta bulunulduğu AKP demokrasisinde bu çok daha tehlikelidir.”
 ANKA