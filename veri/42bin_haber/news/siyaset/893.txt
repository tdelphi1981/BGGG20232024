CHP'li belediye başkanı: Kürtleri Aydın'dan temizleyeceğim
Adalet ve Kalkınma Partisi Aydın Milletvekili Mehmet Erdem, CHP'li Aydın Belediye Başkanı Özlem Çerçioğlu'nu etnik siyaset yapmakla suçladı.
Çerçioğlu'nun 'Kürtleri Aydın'dan temizleyeceğim' dediğini aktaran milletvekili Erdem "Bu süreç Aydın'da büfelerin kaldırılmasıyla başladı. Baktı ki o zaman ciddi bir ivme yakaladı. Şimdi de aynı siyaseti Balıkçılar üzerinde yürütüyor. Balıkçılar etnik yönünü bildiğimiz kişiler. Tehlikeli bir oyun." dedi. Aydın Belediye Başkanı Çerçioğlu Erdem'in iddialarının doğru olmadığını savundu. Milletvekili Erdem ise "Bana bu bilgileri aktaran muhtarlar zamanı gelince konuşacak" dedi.

TEHLİKELİ OYUNLAR
Geçtiğimiz hafta yapılan AK Parti Aydın 46. İl Danışma Meclisi Toplantısında konuşan Mehmet Erdem, "Aydın, tehlikeli bir oyunun içine çekiliyor. Büfeler kaldırıldı vatandaşlar bunu olumlu karşıladı, buna itirazımız yok. İlk önce kaldırılan büfeler, SİT alanına uygun olmayan yapılaşma olduğu için kaldırılması gerekiyordu. O büfeler bu karar çerçevesinde kaldırıldı. Bu da Özlem Hanımın ilk belediye başkanlığı günlerine denk geldi. Özlem Hanım, oldu Topuklu Efe. Çerçioğlu buradan etnik siyaset malzemesi elde etti. Etnik siyaseti, Menderes Park'ta balıkçılarda da kullanılıyor. Köylerde etnik siyaset yapılıyor. Bu tehlikeli oyundan biran önce vazgeçmesini diliyorum. Bizim birlik, beraberlik ve kardeşliğe ihtiyacımız var. Eğer sorumluluk noktasındaki insanlar, birlik, beraberlik ve kardeşliğimizi zedeleyecek ve birbirimize düşürecek mahiyette birtakım kıvılcımlara neden olacak etnik siyasetini sürdürülürse, Aydın'ın hayrına olmaz" şeklinde konuşmuştu.

İDDİASINI TWITTERA TAŞIDI
Mehmet Erdem bu konuşmasının ardından sosyal paylaşım siteleri üzerinden yaptığı açıklama ile iddialarını yineledi. Konuyla ilgili açıklama yapan Mehmet Erdem şunları söyledi: "Özlem Çerçioğlu, köy muhtarlarını davet ediyor. Onları belediyede misafir ediyor ve bu esnada muhtarlar ile sohbet ediyor. Bazı köyleri ziyaret ediyor. Bize muhtarlar kanalıyla geldi bu iddialar. 'Kürtleri Aydın'dan temizleyeceğim' diyormuş kendisi. Bu etnik bir siyasettir. Tehlikeli bir siyaset anlayışıdır. Terörle mücadelede belli bir aşamaya gelindi. Hassas bir süreçten geçiyoruz. CHP'de yaşanan benzer söylemler dolayısıyla istifa yaşandı. Kılıçdaroğlu 'etnik siyasete müsaade etmeyiz' diyor. Fakat Çerçiğlu etnik siyaset yapıyor. Bunun için Aydın'da bazı argümanları da kullanıyor. Menderes Park işletmeleri 4 yıldır aynı ücret ile kirada. 4 yılın sonunda mı aklınıza geldi? Balıkçılar etnik yönünü bildiğimiz kişiler. Bu süreç Aydın'da büfelerin kaldırılmasıyla başladı. Baktı ki o zaman ciddi bir ivme yakaladı. Şimdi de aynı siyaseti geliştirmeye çalışıyor. Tehlikeli bir oyun. Biz de bu yaşanlar karşısında sosyal paylaşım siteleri üzerinden, sizler vasıtasıyla Kılıçdaroğlu'nu uyarıyoruz" dedi.

MUHTARLAR KONUŞUR
Özlem Çerçioğlu'nun 'Ben böyle bir konuşma yapmadım, böyle bir siyaset izlemem' demesi halinde muhtarların konuşabileceğini dile getiren Mehmet Erdem, "Bu söylemleri birebir şahit olan muhtarlar konuyu ayrıntılarıyla anlatırlar" ifadelerini kullandı.

ÇERÇİOĞLU'NDAN ETNİK SİYASET SÖYLEMLERİNE TEPKİ
Mehmet Erdem'in iddiaları karşısında sessizliğini bozan Aydın Belediye Başkanı Özlem Çerçioğlu şunları söyledi: "Bizim köylerde böyle bir propaganda yaptığımız doğru değil. Bu çirkin söylemler içerisinde bulunanları da kınıyorum. Mehmet Erdem böyle söylemleri belediyenin çok düşük kira aldığı Menderes Park işletmeleri olayından ve balıkçı olayından dolayı dile getirdiğini düşünüyorum. Menderes Park işletmelerinin kira değeri 2 bin 400 TL değildir. Ve bu yer Aydın halkının malıdır değeri ne ise onu istedik. Biz mahkemenin kira tespiti olan aylık 12 bin 400 TL'nin belediyenin hesabına yatmasını istedik. Yetim hakkı yedirmeyeceğiz. Ey Aydın halkı, buradan size sesleniyorum. O işletme sizin olsaydı 2 bin 400 TL'ye kiraya verir miydiniz? Mehmet Erdem'e soruyorum eğer o yer sizin şahsi yeriniz olsaydı 2 bin 400 TL'ye oturtur muydunuz. Çevresindeki 80-100 metre kare dükkanların 5-6 Bin TL kira ödediği bir yerde Aydın halkının hakkı neyse ben onu istiyorum. Bu çirkin söylemler içerisinde bulunanları da kınıyorum" dedi.