100 pilotun istifası resmen doğrulandı
Türk Hava Kuvvetlerinden 100 pilotun istifa ettiği haberleri, resmen doğrulandı.
Milli Savunma Bakanı İsmet Yılmaz, 'Bu yıl 100'e yakın pilot istifa etti. Ancak bu istifalarda mecburi hizmetin 15 yıldan 10 yıla düşürülmesi rol oynadı' dedi.

TBMM'de bir konuşma yapan MHP Ankara milletvekili Özcan Yeniçeri, 28 Şubat soruşturması hariç, bin 56 General-Amiral ve subayın tutuklu olduğunu söyledi ve '100'den fazla savaş uçağı pilotu istifa etti. TSK'ya yönelik operasyonların amacının, İmralı açılımı yapıp, Öcalan'ı devletle muhatap etmek olduğu ortaya çıktı. Kahramanları kahredenler, Yüce Divanda hesap verecek' dedi.

'ASLINDA DÜŞÜŞ VAR'

Bu konuşmayı cevaplayan Bakan Yılmaz ise 'Son dönemlerde, pilot istifalarının yüksekliğinden bahsediliyor. Genelde her dönemde 40'a yakın pilot istifa etmekteydi' dedi ve şunları söyledi:

'O zaman mecburi hizmet süresi 15 yıldı. Biz bu süreyi 0 yıla düşürdük. Dolayısıyla da bu yıl, üç dönem kapsama girdi. Daha önceden yılda 40-45 kişi istifa ederken bu yıl 100'e yakın. Yani geçmiş yıllarla kıyaslarsak yine de bir düşüş var, o kadar bir fazla yok. TSK dinamik ve kurumsal bir yapıdır. Ayrılan her personelin yerine atama yapılır ve bir zafiyete fırsat verilmez. Türk Silahlı Kuvvetleri bir markadır.'

Genelkurmay Başkanlığı Hava Kuvvetlerinden 100-110 pilotun istifa ettiği haberleri için 'İstifa ve emeklilik Ocak-Şubat aylarında gerçekleşmektedir. Kendi isteğiyle ayrılacak personelin işlemleri devam etmektedir' açıklamasını yapmıştı.

Genelkurmay'ın, bu ay güncellediği personel istatistiklerine göre de, Jandarma'da 4 subay ile Kara, Deniz ve Hava Kuvvetlerinden 123 subayın ayrıldığı belirtilmiş, ancak Hava Kuvvetlerinden ayrılan pilot sayısı açıklanmamıştı.