'CHP halka hizmet edemez' dedi AK Parti'ye katıldı
CHP'nin kendi iç sorunlarıyla uğraşmaktan politika üretemediğini, bugünkü CHP ile halka hizmet götürmenin mümkün olmadığını söyleyen eski CHP Tunceli Milletvekili Sinan Yerlikaya AK Parti'ye katıldı. CHP'de iki dönem Tunceli Milletvekilliği yapan ve parti yönetiminde yer alan Yerlikaya'ya AK Parti rozetini Meclis Grup Toplantısı'nda Başbakan Recep Tayyip Erdoğan taktı. Biri Fenerle dolaşıyor biri partiyi karıştırıyor Yerlikaya, "CHP'nin durumu ortada, iç sorunlar ile çalkantılı dönemler yaşıyor. Kendi iç sorunlarıyla uğraşmaktan başka politika üretemiyorlar. Şu an Tunceli'de iki CHP'li milletvekili var, halka hizmet yapmayı düşünmüyorlar bile. Kamer Genç almış eline bir fener gezip duruyor, Hüseyin Aygün parti için büyük bir çalkantı yaratmış durumdu. Kurtuluş savaşında etnik temizlik yapıldı diyor. Bu nasıl bir düşüncedir anlamakta zorlanıyorum. Yıllarca CHP içinde mücadele ettim, hep halkımın yanında oldum. Ama bugünkü CHP ile halka hizmet götürmek mümkün değil. CHP sürekli iç sorunlar ile uğraşıyor, hep iç çalkantılar var, hizmet etmek akıllarından geçmiyor" demişti.