CHP'den 'İP' iddialarına yanıt
 
 CHP Genel Başkan Yardımcısı Gürsel Tekin, bazı partililerin CHP’den ayrılarak, İşçi Partisi’ne geçeceği iddialarına ilişkin, "Şu anda gazetelerde, televizyonlarda ismi zikredilen arkadaşlarımızın tamamı CHP geleneğinden gelme. Yok böyle bir şey. İktidar partisine dikkati çekmek istiyorum. Eğer bir kopuş bekleyecekseniz orada bekleyin, CHP’de bir şey beklemeyin" dedi. 
 
 CHP Grup Başkanvekili Muharrem İnce de benzer yalanlamayı yaparken, "Kendini misafir hisseden varsa gitsin onlar istifa etsin" diye konuştu. 
 
 CHP İstanbul Milletvekili Nur Serter ise, "Bu haberlerin Cumhuriyet Halk Partisi ilke ve ideolojisine sahip çıkmayı amaçlayan ve partilerine olan bağlılıklarından asla kuşku duyulmaması gereken milletvekillerini kamuoyunun gözünde karalamak amacı ile üretilmiş olduğu açıktır" ifadesini kullandı. 
 
 TEKİN: YOK BÖYLE BİR ŞEY 
 
 Gürsel Tekin, parti genel merkezinde oluşturulan basın izleme merkezinin tanıtımı dolayısıyla düzenlediği basın toplantısında, gazetecilerin gündeme ilişkin sorularını yanıtladı.
 
 >> BU DA İŞÇİ PARTİSİ'NİN AÇIKLAMASI 
 
 CHP içindeki tartışmalar ve bazı partilerin ayrılarak İşçi Partisi’ne geçeceği yönündeki iddiaların hatırlatılması üzerine Tekin, CHP’nin 90 yıllık bir siyasi parti olduğunu benzer tartışmaların hep yaşandığını söyledi. Tekin, "Kayadan yel kopmaz. Şu anda gazetelerde, televizyonlarda ismi zikredilen arkadaşlarımızın tamamı CHP geleneğinden gelme. Yok böyle bir şey. İktidar partisine dikkati çekmek istiyorum. Eğer bir kopuş bekleyecekseniz orada bekleyin, CHP’de bir şey beklemeyin" diye konuştu.
 
 Kendisinin bir röportajında "CHP’li olmayan vekiller var" dediğinin, ardından da CHP İzmir Milletvekili Birgül Ayman Güler’in özür beklentisinde olduğunu söylediğinin ifade edilmesi üzerine Tekin, "Bana verilmiş bir cevap olarak kabul etmiyorum" dedi.
 
 -"Kurumsal kimliğine zarar vermeyi CHP’lilik olarak kabul edemem"-
 
 Siyasi partilerin temelinin projeleri, tüzüğü ve programı olduğunu vurgulayan Tekin, şöyle devam etti:
 
 "Bağlayıcı olan bunlardır. Bunların dışına çıktığınız zaman kim olursa olsun parti kültürünü almamış sayarım. Bunu sadece Sayın Ayman’ın üzerine alınmasına da şaşırdım. Bu herkes için geçerlidir. Gürsel Tekin için de geçerlidir. İnsanların kişisel düşünceleri olabilir. Benim de var. Ama o kişisel düşünceleri partinin kurullarında değerlendirebilirsiniz. Partinin kurullarında konuşulabilir. Bizim Genel Başkanımız olağanüstü hoşgörüsü olan bir genel başkan. Demokrasiyi, özgürlüğü özümsemiş bir insan. Sayın Tayyip Erdoğan değil. Sayın Genel Başkanımızın toplantıları 10 saat sürüyor, herkesi dinliyor. Arkadaşlarımız kendilerini rahatlıkla ifade edebilir. Kurulların dışında partinin kurumsal kimliğine zarar vermeyi doğrusu bir CHP’lilik anlayışı olarak kabul edemem, onu ifade ettim."
 
 'CHP'DE PARÇALANMA BÖLÜNME YOK'
 
 Tekin, bir başka soruyu yanıtlarken ise "CHP’de hiçbir parçalanma, bölünme söz konusu olmaz. bireysel şeyler olabilir. Adıyaman milletvekilimiz bireysel hakkını kullanmıştır. Ona da saygı duyarız. CHP dışındaki siyasi partilerden ne olup olmayacağı bilemem ama iktidar partisinde çok ciddi rahatsızlıkların olduğunu Ankara kulislerinde herhalde sizler de duyuyorsunuz. Sayın Başbakan’ın farklı konuşmalarını üst üste getirdiğinizde o fotoğrafı net olarak görebilirsiniz. Gaziantep’teki Sayın Başbakan’ın konuşması, acaba Ankara’da üç gün önce toplanan milletvekillerinin gazını almak için miydi? Biraz da oraları takip ederseniz, fotoğrafı net görürsünüz" değerlendirmesinde bulundu.
 
 Gürsel Tekin, Parti Meclisi toplantısının öne alınmasının söz konusu olmadığını, Genişletilmiş İl Başkanları Toplantısı’nın ise duyurusu önceden yapılmış rutin bir toplantı olduğunu belirtti.
 
 CHP ve basın arasındaki ilişkiye sorular üzerine ise tekin, CHP’yi tartışmanın bir reyting malzemesi haline geldiğini, ancak reyting uğruna CHP’ye hakaret edilmesine sessiz kalmalarının ise söz konusu olmadığını belirtti.
 
 Basın yayın kuruluşlarının ülkenin gerçek sorunlarını görmezden geldiğini de ileri süren Tekin, CHP olarak ortaya koydukları bu sorunların gündeme alınmadığını savundu.
 
 'HİÇBİR REVİZYON YOK'
 
 Tekin, CHP olarak yasa dışı dinlemeleri çok kez gündeme getirmeye çalıştıklarını, ancak önlemeye yönelik gereken girişimlerin yapılmadığını ifade ederek, "Şimdi Sayın Başbakan çaresiz kalmış, avukatın düşkünü derdini mübaşire anlatır gibi ’ben de dinleniyorum’... Gereğini yap kardeşim. Sayın Başbakan sizin dinlendiğinizi herkes biliyor, en son siz duydunuz. Biz iki ay önce size söylemiştik. Ne yaptınız burada? Onu merak ediyorum" diye konuştu.
 
 Merkez Yönetim Kurulu’nda revizyona gidilip gidilmeyeceği soruna ise Tekin, "Hiçbir revizyon yok. Siz aslında bakanlar revizyonuna bakın. Ne oldu, devamı gelecek mi? Bazı bakanlar, Cumhurbaşkanlığından neden geçmedi? Sorun bunları Başbakan’a" karşılığını verdi.
 
 İNCE'NİN SÖZLERİ
 CHP Grup Başkanvekili Muharrem İnce, "Ben CHP’de misafir değilim, CHP’nin ev sahibiyim. Kendini misafir hisseden varsa gitsin onlar istifa etsin" dedi.
 İnce, partililer ile şehir merkezinde esnaf ziyaretleri gerçekleştirdi. Ziyaretler sırasında gazetecilerin sorularını yanıtlayan İnce, "CHP’deki ulusalcı vekiller istifa edip Meclis’te İşçi Partisi grubunu oluşturacak" iddialarını değerlendirdi. İnce, "O haberi yapan gazeteciye şunu soruyorum: Sen kimsin de bunu yapıyorsun? Neye dayanarak bunu yapıyorsun?" ifadesini kullandı.
 
 Kurulacağı iddia edilen "İşçi Partisi TBMM Grubu’nda" yer alacaklar arasında kendisinin de ismini geçtiğini dile getiren İnce, şöyle konuştu:
 
 "Bunların içerisinde ben de varım. Bu Yalovalılar şahittir. Bu parti baraja takıldığı gün 18 Nisan 1999’da, partinin il başkanıydım. 5 gün sonra 23 Nisan’dı. 23 Nisan’da CHP’nin çelengini koymaya tek başıma nasıl gittim herkes bilir. Ben CHP’de misafir değilim. Ben CHP’nin ev sahibiyim. Parti içerisinde bazı konularda rahatsızım, doğru. Ama bunu medya ile konuşmam. MYK’da, Parti Meclisi (PM) geldiğinde konuşurum. ’Ben partiden istifa edeceğim’ filan bunların hepsi palavradır. Ben CHP’liyim. Ben CHP’de misafir değilim, CHP’nin ev sahibiyim. Kendini misafir hisseden varsa gitsin onlar istifa etsin."
 
 'ESKİŞEHİR' OPERASYONU 
 
 Eskişehir Büyükşehir Belediyesi’ne yapılan operasyonu da değerlendiren İnce, şu ifadeleri kullandı:
 
 "AKP, CHP’li belediyeleri önce sandıkta almak istiyor. Sandıkta alamazsa savcıyla almak istiyor. Soruşturmayla müfettişle, almak istiyor. Onla da alamazsa kanun çıkartıyor. Mahalleleri o ilçelerden alıp öbür ilçeye bağlıyor. Bu itibarsızlaşma, seçim öncesinde klasik numaralar bunlar. AKP’nin bütün belediyeleri yolsuzluk içerisinde. AKP’nin bütün belediyelerine müfettişler gitmiyor. Ama ne yazık ki CHP’li belediyelerden bu oluyor. Bu klasik, faşist bir numara. Bu AKP’nin artık belediyeleri ne pahasına olursa olsun almak için uydurduğu senaryolardan birisi."
 
 -Yerleri süpürdü-
 
 Daha sonra esnaf ziyaretlerini sürdüren İnce’ye vatandaşlar ilgi gösterdi. İstanbul Caddesi’nde bir kuyumcunun önünde yanındaki partililerle çay içen Muharrem İnce, yerlerde çöpleri görmesi üzerine yoldan geçen temizlik görevlisinin süpürge ve faraşını aldı. İnce, yeri süpürürken, "AKP’yi de böyle süpüreceğiz" diyerek espri yaptı. İnce, bir dükkanda da partililere "un çuvalı kaldırma tekniğini" gösterdi.
 
 NUR SERTER: İDDİALAR GERÇEK DIŞI 
 CHP İstanbul Millekvekili Nur Serter de, CHP'li bazı milletvekillerinin İşçi Partisi ile görüşmeler yaptığı ve İşçi Partisi'ne geçmeyi planladığına ilişkin iddialarla ilgili açıklamalarda bulundu. İddiaların gerçek dışı olduğunu belirten Serter, "Bu haberlerin Cumhuriyet Halk Partisi ilke ve ideolojisine sahip çıkmayı amaçlayan ve partilerine olan bağlılıklarından asla kuşku duyulmaması gereken milletvekillerini kamuoyunun gözünde karalamak amacı ile üretilmiş olduğu açıktır" dedi. 
 
 CHP İstanbul Millekvekili Nur Serter'in yaptığı açıklama şöyle: "Bugün yazılı ve görsel medyada yer alan Cumhuriyet Halk Parti'li bazı milletvekillerinin İşçi Partisi ile görüşmeler yaptığı ve İşçi Partisine geçmeyi planladığına ilişkin haberler tümüyle gerçek dışıdır. Bu haberlerin Cumhuriyet Halk Partisi ilke ve ideolojisine sahip çıkmayı amaçlayan ve partilerine olan bağlılıklarından asla kuşku duyulmaması gereken milletvekillerini kamuoyunun gözünde karalamak amacı ile üretilmiş olduğu açıktır. Adımın bu 'yalan haber' de kullanılmış olmasından büyük rahatsızlık duyduğumu duyururken, habercilerin CHP aleyhine haber üretmek hevesinden bir an önce vazgeçmelerini diliyorum." 
 
 AA / DHA