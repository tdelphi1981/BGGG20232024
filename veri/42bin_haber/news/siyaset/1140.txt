Hun kardeşliği
Başbakan Erdoğan, Türkiye'nin Macaristan'ı her zaman yakın bir dost olarak gördüğünü belirterek, "Hunlar üzerinden gelen aile birliğini bilim adamları net olarak ortaya koyuyor" dedi
   Başbakan Recep Tayyip Erdoğan, Avrupa gezisinin ikinci durağı Macaristan'a övgülerde bulundu, işbirliğinin daha da artmasını istedi. BUDAPEŞTE'de mevkidaşı Victor Orban tarafından resmi törenle karşılanan Erdoğan, Kahramanlar Meydanı'ndaki Meçhul Asker Anıtı'na çelenk koydu. Daha sonra Erdoğan ve Orban bir araya geldi. Görüşmeye AB Bakanı Egemen Bağış da katıldı. Macaristan'da Osmanlı  eserlerinin korunması için Türkiye ile Macaristan arasında anlaşma imzalandı. Başbakan Erdoğan, Macaristan'a daha fazla Türk turistin gelmesi için Gül Baba Türbesi, Zigetvar Camii gibi eserlerin renovasyonunun önemli olduğunu dile getirdi. Macaristan Başbakanı Orban da bu eserlerin korunması için elinden geleni yapacağına dair söz verdi. Başbakan Erdoğan; işadamı, öğrenci, akademisyen, sporcu ve sanatçılara vize kolaylığı gösterilmesini Macar tarafından talep etti. TARİHTEN GELEN GÜÇ Başbakan Erdoğan ise Türkiye ve Macaristan'ı "tarihten aldığı güçle birlikteliğini üst düzeylere taşıyan iki ülke" olarak tanımladı. Erdoğan, "Her iki ülke arasında herhangi bir siyasi sorunun bulunmaması bizim için çok çok farklı bir avantaj. Bu zeminden istifadeyle          bundan sonraki süreci çok daha farklı bir şekilde geliştireceğimize inanıyorum. Askeri alanda NATO'da beraberiz. Siyasi alanda işbirliğimizde AB sürecine yönelik Macaristan'ı her an yanımızda bulduk. Bundan dolayı kendilerine teşekkür ediyorum" dedi. Türkiye-Macaristan İş Forumu'nda da konuşan Erdoğan, Macaristan'ı her zaman yakın dost gördüklerini dile getirerek, "Hunlar üzerinden gelen aile birliğini bilim adamları net olarak ortaya koyuyor" dedi. PASTA KAVGASI TÜRKİYE'nin ihracat pazarlarını genişletmesiyle ilgili deneyimlerini de paylaşan Başbakan, Macaristan'ın da Doğu'ya açılım stratejisine sahip olduğunu ifade ederek şöyle devam etti: "BUNU eleştirebilirler. Kafanıza takmayın. Bizi de çok eleştirdiler. 'Araplarla ne işiniz var, Körfez'le ne işiniz var' dediler. Bize bunu diyenler Araplara her türlü yatırımı yaptılar. Her türlü mallarını ihraç ettiler. Fransa orada, İngiltere orada, Amerika orada; hepsi orada. Biz oraya gidince niye rahatsız oluyorsunuz? Ha, pastaya ortak çıktığından rahatsız oluyorlar. " Macaristan Başbakanı Orban ise Türkiye'nin ekonomi politikalarını kendilerine örnek aldıklarını dile getirdi. CİHAN