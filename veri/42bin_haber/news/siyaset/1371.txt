Oktay Vural: İzmir'e talibiz
MHP Grup Başkanvekili Oktay Vural, "İzmir'e talibiz. İzmir'in geneli olarak yerel seçimler için önemli bir faaliyete girmiş bulunmaktayız" dedi.
İzmir'in Kemalpaşa İlçesi'ni ziyaret eden Oktay Vural, Zeytin Restaurant'ta sabah kahvaltısında, köy ve mahalle muhtarları ile bir araya geldi. Kahvaltılı toplantıya, MHP İl Başkanı Necat Karataş, İlçe Başkanı Metin Altuntaş ile il ve ilçe parti yönetimi, mahalle ve köy muhtarları ile partililer katıldı. Türkiye'nin üretiminde ithalata bağımlı bir ülke haline geldiğini öne süren Vural, "İzmir Türkiye'nin ihracat merkeziydi. İzmir bir üretim ve ihracat merkezi olmaktan çıkmıştır, Türkiye'de daha fazla ithalat yapılıyor. İzmir de adeta bir ithalat üssü haline gelmiştir" dedi. 

"İZMİR'DE İKTİDARA TALİBİZ"

İzmir genelinde yerel yönetime talip olduklarını ve çalışmalara başladıklarını ifade eden Vural, "İzmir'de, iktidara talibiz. Bunu samimiyetle söylüyorum. İzmir'in Milliyetçi Hareket Partisi'ne ihtiyacı olduğunu düşünüyorum. İzmir genelinde de Milliyetçi Hareket Partisi olarak yerel seçimlerle ilgili önemli bir faaliyete girmiş bulunmaktayız" dedi.

Özelleştirme ile rekabet ortamının ortadan kaldırıldığına değinen Vural, "Bugün geldiğimiz Türkiye'de, Telekom sektörünün yüzde 80'i, banka sektörünün yüzde 60-75'i, hepsi yabancılaşmış durumdadır. Dolayısıyla bugün geldiğimiz bu noktada gelir getiren bütün varlıklarımızın çoğu yabancılaştı, özelleştirildi. Rekabet yok. Tüpraş'ı özelleştirdik bir rekabet mi oldu? Petkim'i özelleştirdik bir başka Petkim mi yaptık? Telekom'u özelleştirdik bir başka Telekom mu oldu? Bu durumda ne oluyor. Özelleştirilen bu kurumlardaki kamu gelirleri dışarıya kaynak olarak gidiyor ve tasarruflarımız eriyor" dedi.

YENİ ANAYASA

Yeni Anayasa ile ilgili görüşlerini daha öncede ifade ettiklerini belirten Vural, "Milliyetçi Hareket Partisi toplumsal mutabakatla, Türk milletinin anayasasını yapmayla ilgili, uzlaşma komisyonunda görüş ve ifadelerini dile getirmeye devam edecektir. Bizim bu anayasa konusunda, tartışamayacağımız konular, değiştirilmesini istemediğimiz hususlar açık ve nettir. Biz diyoruz ki, bu millet tarih boyunca "Türk Milleti" olarak adlandırılmıştır. Hangi etnik kökenden olursa olsun, nerden olursa olsun, hepimiz hep beraber birlikte bu vatanda bütünlüğe eriştik. Kültür olarak, dil olarak, tarih olarak, şuur olarak. Allah'a hamdolsun ki, hepimiz büyük Türk milleti ailesinin birer ferdiyiz. Dolayısıyla Türk milletinin ismini tarih yazmıştır. Kültürle, bütün değerlerle milli kimliğimiz oluşmuştur, Milli kimliği yok ederseniz, milli duruş, milli menfaat ortadan kaybolur, o zaman savrulur gideriz" diye konuştu.

MEDYA BAĞIMSIZ VE HÜR OLMALI

Konuşmasında medyaya da değinen Vural, "Medya, bağımsız ve hür olmalıdır, bir siyasi partinin borazanı değil. Kemalpaşa'da yaşayan vatandaşımız diğer siyasi görüşlerin de ne olduğunu görmeli, duymalı ve tercih onun olmalıdır. Ama tek taraflı bir yayınla, vatandaşın bilgi edinme hakkını ortadan kaldıran bir yaklaşımla meseleye baktığınız zaman, demokrasiyi ortadan kaldırırsınız" dedi.

TERÖRLE MÜCADELE

Terörle mücadele konusunda gelinen noktayı değerlendiren Vural, "Türkiye terörle mücadelesini kazanmış bir Türkiye'dir. Ama, terör örgünü meşru hale dönüştürür, cesaretlendirir, silah egemenliğini meşrulaştırırsanız terörle mücadele edemezsiniz. Onun için Milliyetçi Hareket Partisi olarak diyoruz ki, demokraside silahın yeri yoktur. Silahla millete irade kabul ettirmeyi uygun görmüyoruz. Mümkün değildir" dedi.

Konuşmasının ardından, partilerle fotoğraf çektiren MHP Grup Başkanvekili Oktay Vural, daha sonra partisinin ilçe teşkilatını ziyaret etti ve esnafı dolaştı.