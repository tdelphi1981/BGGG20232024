Atalay: Bu işin sonunda herkes kazanacak
Başbakan Yardımcısı Beşir Atalay, 'Milletimizin onaylamadığı hiçbir şey olmaz bu sürecin içinde. Bizim oradaki hassasiyetlerimiz, kırmızı çizgilerimiz bellidir." dedi, sürecin sonucu için umutlu konuştu.
Başbakan Yardımcısı Beşir Atalay, 'Milletimizin onaylamadığı hiçbir şey olmaz bu sürecin içinde. Bizim oradaki hassasiyetlerimiz, kırmızı çizgilerimiz bellidir. Ama sonunda herkes kazanacak, kardeşliğimiz pekişecek, ülkemiz güçlenecek, büyüyecek biz buna inanıyoruz' dedi.

Kars'ta temaslarını sürdüren Atalay, Belediye Başkanı Nevzat Bozkuş'u ziyaret ederek, çalışmalar hakkında bilgi aldı.

Bozkuş ile bir süre görüşen Atalay, daha sonra, AK Parti İl Başkanlığı'na geçerek, burada partililerle bir araya geldi.

Atalay, burada yaptığı konuşmada, AK Parti hükümeti olarak temel özelliklerinden bir tanesinin risk almak, cesaretle sorunların üzerine gitmek olduğunu belirterek, şunları kaydetti:

'Biz risk alırız. Günü birlik, durumu idare eden bir hükümet hiç olmadık. Ülkemizin hangi kronik sorunu varsa, çözülmesi gereken sorun varsa, biz ona el atarız. Risk almak dediğimiz bu. Birçok siyasi hesapla, o sorunların üzerini örtmeyiz. Halının altına sorunları işte hapsederek, çözüldü kabul etmeyiz. Biz hep öyle yaptık. Ve hamdolsun Türkiye onun için büyüdü. Şimdi de 'biz yine bu sorunla, terörle ilgili bu sorunda da inşallah bu defa kökten çözümü nasıl sağlarız', onun peşindeyiz. Yani çözüm süreci dediğimiz o.'

Herkesin daha çok hassasiyet göstermesi gerektiğini vurgulayan Atalay, 'Dikkat ederseniz biz bu konularda çok fazla açıklama da yapmıyoruz, çok da konuşmuyoruz. Hedefimizi anlatıyoruz. Ama yürüyen çalışmalarla ilgili gereksiz yere, spekülasyonlara sebep olabilecek, süreci zedeleyecek konuşmalardan da uzak duruyoruz. Bütün tarafları bu süreç içerisinde fonksiyon gören, kendisinden destek beklenen, bu süreç içinde rol üstlenmiş, herkesin de bu hassasiyeti göstermesi, sürecin yürümesi, iyi yürümesi açısından çok faydalı olacak' dedi.

'Milletimize güvenerek, bu yolumuzda yürüyoruz'-

Hükümet olarak bu hassasiyete çok özen gösterdiklerini ifade eden Atalay, şöyle devam etti:

'Stratejimizi iyi çalışıyoruz. Bu konuda, konunun bütün boyutlarını iyi çalışıyoruz. Şunu sizler bilin ki teşkilat mensuplarımız, milletimizin onaylamadığı hiçbir şey olmaz bu sürecin içinde. Bizim oradaki hassasiyetlerimiz, kırmızı çizgilerimiz bellidir. Ama sonunda herkes kazanacak, kardeşliğimiz pekişecek, ülkemiz güçlenecek, büyüyecek biz buna inanıyoruz. İnşallah o güne ulaşacağız, çok kararlıyız. Bugüne kadar korkulmuş, çekinilmiş vs. yanlış politikalar izlenmiş. Biz onların hepsini iyi gözden geçirdik. Olabilecek risklerin hepsini de alıyoruz. Milletimize güveniyoruz, inanıyoruz. Milletimiz bizi iyi anlıyor. Anladı da zaten. Ve her seçim biraz daha oyumuzun aynen Kars'ta da olduğu gibi Türkiye'nin her tarafından yükselmesi de bunun bir işareti. Milletimize de güvenerek, bu yolumuzda yürüyoruz.'

Bir gazetecinin, çözüm sürecinde basına sızan gizli belgelere ilişkin soruyu Atalay, 'Başbakanımız da ifade etti, biz de değişik vesilelerle ifade ettik. Ama biz tabii herkesten hassasiyet bekliyoruz. Yani sizlerden de basın mensuplarımızdan da. Bütün hassasiyetimiz şu; milletimizden bir şey gizlemek değil, zaten çok şeffaf duruyor herkes olduktan sonra her şeyi öğreniyor. Ama yürüyen süreçte, gereksiz kimi yanlış bilgilerin yansıması gördüğünüz gibi şu bir kaç günde olduğu gibi pek çok spekülasyona sebep oluyor ve bu işte sorumluk alanları da rahatsız ediyor' şeklinde yanıtladı

'Bazılarının çok yanlış değerlendirmeleri de var'-

Önemli olanın sonuca ulaşmak olduğunun altını çizen Atalay, konuşmasını şöyle tamamladı:

'Onun için de bu hassasiyeti herkesin koruması gerekiyor. Biz bu duygu içinde, titizlik içinde hükümet olarak bakın bu işin içinde olan sorumlu kişileriz. Biz de bu konuda ne kadar sınırlı konuşuyoruz görüyorsunuz. O bilgileri kimler sızdırdı tabii bilmiyoruz. İlgili parti bu konuda dün açıklama yaptı, 'biz yapmadık' dedi. O bilgiler esasen yazılı bir metin değil. Herhangi bir şey değil, mektup değil. Sadece o partiden ziyarete gidenlerin konuşmaları karşılıklı konuşmaları diye naklediliyor eğer doğruysa. Yani o metne de öyle bakmak lazım. Bazılarının çok yanlış değerlendirmeleri de var. Yani o metinleri mutabakat metni olarak değerlendirenler de var. Onlar çok yanlış bilgiler. Biz yalan söylemeyiz. Biz hep doğruları söyleyerek siyaset yaptık. Gerektiği zaman o doğruları vatandaşımıza açıklarız ve paylaşırız.'

Ziyaretin ardından, Şehit Ebul Hasan Harakani Türbesi'ni de ziyaret eden Atalay, akşam namazını Evliya Camisi'nde kıldı. Başbakan Yardımcısı Atalay, daha sonra, bir otelde düzenlenen ve basına olarak gerçekleştirilen toplantıda, şehrin kanaat önderleriyle bir ayaya geldi.