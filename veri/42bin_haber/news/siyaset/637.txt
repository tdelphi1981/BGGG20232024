Kılıçdaroğlu, tablet bilgisayarda yarış oyunu oynadı
CHP Genel Başkanı Kemal Kılıçdaroğlu, Çin temaslarının beşinci gününde Şanghay şehrinde Çin'in telekomünikasyon devi Huawei şirketini gezdi. Kılıçdaroğlu, incelediği bir tablette yarış oyunu oynadı.
Huawei'nin ürünleri hakkında bilgi alan Kılıçdaroğlu, şirketin ürettiği en ince ve akıllı cep telefonu ile 10 inçlik tableti inceledi. Kılıçdaroğlu, kendisine gösterilen 10 inçlik tablet üzerinde kısa süreliğine yarış oyunu oynadı. Sonrasında şirketin Shenzhen şehrindeki merkeziyle bir telekonferans yapan CHP lideri, Huawei'in yetkilisi Qu Wenchu ile görüştü. Huawei'de çalışan Türk mühendis Hakan Bakır, CHP heyetine şirketin tanıtımı ve Türkiye'deki çalışmaları hakkında bir sunum yaptı. 

CHP, HUAWEİ İLE İŞBİRLİĞİ İSTİYOR 

CHP'nin bilgi teknolojilerinden sorumlu Genel Başkan Yardımcısı Emrehan Halıcı, Huawei ile yazılım alanında işbirliği yapmak istediklerini ifade etti. Çinli yetkili Qu Wenchu, işbirliğinden memnunluk duyacaklarını ifade etti. 

1987'de Shenzhen'da kurulan Huawei'in cirosunun yıllık 35 milyar dolar olduğu ve bunun yüzde 12'sini araştırma geliştirmeye (Ar-Ge) ayırdığı kaydedildi. 150 binden fazla personelin 70 bini Ar-Ge alanında çalıyor. Huawei, Hindistan'dan sonra yurtdışındaki ikinci en büyük Ar-Ge merkezini Türkiye'ye kurdu. 2002'de Ankara'da, 2007'de İstanbul ofisini açan şirketin Türkiye ayağı, insan kaynağı ve coğrafi konumdan dolayı Orta Asya ve Kafkasya'daki 10 ülkenin yönetim merkezi olarak hizmet veriyor. Huawei, Türkiye'deki mobil şirketlerine altyapı hizmeti veriyor ve 750 Türk çalışanı bulunuyor. 

Kılıçdaroğlu'na eşlik eden heyetin arasında Genel Başkan Yardımcısı Erdoğan Toprak ve CHP Grup Başkan Vekili Muharrem İnce de bulunuyor. CHP lideri ve heyeti bugün Şanghay'dan Sincan Uygur Özerk Bölgesi'nin merkezi Urumçi'ye hareket edecek ve 18 Ocak'ta Çin temaslarını tamamlayacak.