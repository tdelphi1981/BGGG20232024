Kamut Denetçileri eski AK Partili çıktı
Yargıtay Cumhuriyet Başsavcılığı, Sezgin Tanrıkulu'nun başvurusunu yanıtladı.
 Yargıtay Cumhuriyet Başsavcılığı, CHP Genel Başkan Yardımcısı Sezgin Tanrıkulu’nun başvurusuna verdiği yanıtta, Kamu Başdenetçisi Nihat Ömeroğlu’nun herhangi bir siyasi partide üyelik kaydına rastlanmadığını, kamu denetçileri Zekeriya Aslan’ın AK Parti Afyonkarahisar Sandıklı ilçe teşkilatı üyeliğinden 11 Ağustos 2012’de, Serpil Çakın’ın da AK Parti Ankara Yenimahalle ilçe teşkilatından 13 Eylül 2012 tarihinde istifa ettiğini bildirdi.
 -KAMU BAŞ DENETÇİSİ VE DENETÇİLERİNİN BİR PARTİYE ÜYE OLUP OLMADIKLARINI SORDU-
 CHP Genel Başkan Yardımcısı Sezgin Tanrıkulu, Yargıtay Cumhuriyet Başsavcılığına yaptığı başvuruda, Muhittin Mıhçak, Nihat Ömeroğlu, Zekeriya Aslan, Serpil Çakın, Mehmet Elkatmış ve Cengiz Makas’ın herhangi bir siyasi partiye üyelikleri olup olmadığını, varsa hangi partiye üye olduklarını, üyelik tarihleri ve istifa etmişler ise istifa tarihlerini sordu.
 Yargıtay Cumhuriyet Başsavcısı Y. Mehmet Reis Koca imzalı Tanrıkulu'na gönderilen yanıtta, Mehmet Nihat Ömeroğlu, Abdullah Cengiz Makas, Muhittin Mıhçak ve Mehmet Elkatmış’ın herhangi bir siyasi partide üyelik kayıtlarına rastlanmadığı bildirildi.
 -BİRER AY ARAYLA İSTİFA ETMİŞLER-
 Koca, Siyasi Partiler Sicil Kayıtları üzerinde yapılan incelemeye işaret ederek, “Zekeriya Aslan’ın Adalet ve Kalkınma Partisi Afyonkarahisar ili Sandıklı ilçe teşkilatından 2007-Aralık döneminde üye olarak, aynı parti genel başkanlığının 11 Ağustos 2012 gün ve 895 sayılı yazıları ile de istifasının bildirildiği, Serpil Çakın’ın Adalet ve Kalkınma Partisi Ankara ili Yenimahalle ilçe teşkilatından 2007-Aralık döneminde üye olarak, aynı parti genel başkanlığının 13 Eylül 2012 gün ve 760 sayılı yazıları ile de istifa ettiği bildirilmiştir” dedi.
 ANKA