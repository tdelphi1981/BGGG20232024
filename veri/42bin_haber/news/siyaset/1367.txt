Mustafa Sarıgül'e sürpriz teklif
Anavatan Partisi Genel Başkanı İbrahim Çelebi, Şişli Belediye Başkanı Mustafa Sarıgül'ü, 2014 yerel seçimlerinde Anavatan Partisi'nden İstanbul Büyükşehir Belediye Başkanı adayı ya da Şişli Belediye Başkanı adayı olarak görmekten memnuniyet duyacaklarını bildirdi.
Çelebi, AA muhabirine yaptığı açıklamada, Sarıgül'ün, Anavatan Partisi'nin kurucu genel başkanı ve merhum Cumhurbaşkanı Turgut Özal'ı örnek aldığını söylediğini söyledi.

'Şişli Belediye Başkanı Sayın Mustafa Sarıgül'ü, 2014 yerel seçimlerinde Anavatan Partisi'nin ister İstanbul Büyükşehir Belediye Başkanı adayı isterse Şişli Belediye Başkanı adayı olarak görmekten memnuniyet duyarız' diyen Çelebi, Sarıgül'ün, Anavatan Partisi mensupları gibi hür düşünce, din ve vicdan hürriyeti ile serbest ekonomi ilkelerine sahip çıkan bir anlayışta olduğunu dile getirdi.

Sarıgül'e, partisinden aday olmasının yakışacağını anlatan Çelebi, ona, CHP'nin dediği gibi 'Önce başvur, sonra bakarız' demeyeceklerini belirtti.

Çelebi, CHP'nin tutarsız ve çelişkilere sahip bir parti olduğunu, hiçbir zaman Sarıgül'ü kabul etmeyeceğini savunarak, 'Bu tutarsızlık ve çelişki, Atatürk'ün partisi CHP'ye yakışmıyor' ifadesini kullandı.

Çelebi, CHP Genel Başkan Yardımcısı Gürsel Tekin'in, sağ partilerde milletvekilliği yapmış kişileri partilerine çağırmasının doğru olmadığını öne sürerek, 'Siz ne zaman soldaydınız ki, sağa açılıyorsunuz? Önce solda olmanın bir hakkını verin' diye konuştu.

CHP'nin önce solda olmanın hakkını vermesi gerektiğini, bu partinin cumhuriyetçilikten hiçbir şey anlamadığını, devletçiliğin ve halkçılığın önüne geçtiğini ve milletten korktuğunu iddia eden Çelebi, şunları kaydetti:

'Biz milletin bütün evlatlarını aynı kardeşlik duygusuyla, aynı samimiyetle, adaletle, şefkatle kucaklıyoruz. Adaleti ve bereketi ülkenin her yerine, her insanına ulaştırıncaya kadar mücadele edeceğiz. İnsanımızı özgürleştirmeye, memleketimizi kalkındırmaya, ülkemize bereket getirmeye, devlete adalet getirene kadar arı gibi çalışacağız.'