Bakan Ömer Çelik: Benim için güzel bir gün
Yeni kabinede Kültür ve Turizm Bakanlığı görevini yürütecek AK Parti Adana Milletvekili Ömer Çelik, bu günün kendisi için güzel bir gün olduğunu belirtti. Çelik, "Çocukluğumun, gençliğimin geçtiği sokaklarda başka bir sorumlulukla dolaşıyorum." dedi.
Yeni Bakan Ömer Çelik, memleketinde ilk ziyaretini Vali Hüseyin Avni Coş'a yaptı. Sabah saatlerinde başta Vali Coş olmak üzere birçok kurum müdürü valilik önünde Bakan Çelik'i bekledi. Bu sırada valilik bahçesinin yağmur sularından arındırılması için hummalı bir çalışma yapıldı. Vali Coş'un karşıladığı Bakan Çelik, polis mangasını selamladıktan sonra valilik şeref defterini imzaladı. Daha sonra Vali Coş'un makamına geçen Ömer Çelik, burada yaptığı açıklamada, Allah'ın verdiği ömür nispetinde önüne bazı vazifeler geldiğini, onları en iyi şekilde yapmaya çalıştığını söyledi. Bu günün kendisi açısından çok güzel olduğunu aktaran Bakan Ömer Çelik, "Büyüdüğüm sokaklarda, çocukluğumun, gençliğimin geçtiği yerlerde başka bir sorumlulukla dolaşıyorum. Hepsi kaderdir, takdirdir. Bütün arkadaşlarımla, yöneticilerimizle birlikte Adana'ya gerekli katkıyı yapmak için daha yoğun çalışacağız. Ben dış politikayla ilgili olduğum için şu anda geldiğim göreve yabancı değilim. Bunlar birbiriyle kesişen görevler, o sebeple hem Adana ile ilgili hem de genel olarak kafamda bazı projeler var. Bunları zaman içinde basınla, kamuoyuyla paylaşacağım." şeklinde konuştu. 

Kendisine gösterilen ilgiye teşekkür eden Çelik, "Dün gece ve bu sabah televizyonlarda hemşehrilerimle yapılan röportajları izledim. Hepsine teşekkür ediyorum. Benimle ilgili iyi dileklerini inşallah boşa çıkarmam." diye sözlerini tamamladı.