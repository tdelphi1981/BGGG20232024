'AB'ye tepkili olduğumuz için mi katılmıyoruz?'
CHP İstanbul Milletvekili Sezgin Tanrıkulu, Eurovision Şarkı Yarışması’na katılmama kararını TBMM gündemine taşıyarak, kararın arkasında yatan gerçek nedenin açıklanmasını istedi.
 Tanrıkulu, Başbakan Yardımcısı Bülent Arınç’ın yanıtlaması istemiyle TBMM Başkanlığı’na verdiği yazılı soru önergesinde Türkiye’nin yurtdışında tanınırlığını arttırdığı ve modern Türkiye’yi gösterme işlevi yüksek olan bir organizasyon olan Eurovision'a bu yıl katılım sağlanmayacağı kararının geçen hafta açıklandığını hatırlattı. Başbakan Yardımcısı Arınç’ın TRT’nin almış olduğu bu karara yönelik olarak yaptığı değerlendirmenin ise kamuoyu nezdindeki soru işaretlerini gidermekten ziyade yeni soru işaretleri yarattığını kaydeden Tanrıkulu, “Değerlendirmelerinizde, Eurovision’a birçok ülkenin de katılmadığı, mevcut Eurovision yapısında sizin beklentilerinizin karşılanmadığı ve harcanan emeklerin karşılığının alınmadığı hususları yer almıştır. Ayrıca TRT’nin bütçesinin 50 Eurovision yapmaya yeterli olduğunu da belirterek, farklı oluşumların içinde yer alınabileceği de tarafınızca beyan edilmiştir” dedi. 
 Bu yıl gerçekleştirilecek olan Eurovision Şarkı Yarışması’na katılım sağlanmamasının esas gerekçesini öğrenmek isteyen Tanrıkulu, “Eurovision Şarkı Yarışması’nın beklentileri karşılamadığı beyanınız karşısında, karşılanamayan beklentiler nelerdir Eurovision’da bazı değişikliklerin olması durumunda tekrardan yer alınabileceğini belirttiniz. Organizasyonu gerçekleştirenlerle yapılması istenen düzenlemeler ile ilgili bir görüşme yapılmış mıdır? Yapılmasını istediğiniz düzenlemeler nelerdir?” sorularını yöneltti.
 -“TRT’NİN REKLAM HARCAMASIYLA EUROVİSİON’A HARCANAN PARA FARKI NE?”-
 Arınç’tan farklı ülkelerin olduğu Eurovision’a benzer organizasyonlardan neyi kastettiğini açıklamasını isteyen Tanrıkulu şu sorulara yer verdi:
 “Bu yıl düzenlenecek olan Eurovision Şarkı Yarışması’na katılmama kararının arkasında iktidarınızca çöpe atılan ve ülkemizdeki düşünce ifade özgürlüğü hakkındaki eleştirilerin yer aldığı AB İlerleme Raporu’nun bir etkisi var mıdır?
 Alınan karar iktidarınızın Avrupa Birliği’ne karşı bir politika değişikliğinin göstergesi midir?
 Eurovision’a harcanan miktarın 3 Milyon Dolar olduğu bilgisini paylaştınız. Birçok ülkenin yarışmaya katılmaması halinde yarışmada başarılı olma ihtimalinin artabileceği düşüncesi kararı verenler tarafından tartışılmış mıdır?
 Eurovision Şarkı Yarışmasında başarılı olunması durumunda, ekonomik olarak ülkemize kazanacağı katkı ne kadardır?
 2012 yılında TRT’nin tüm programları ile ilgili olarak yaptığı reklamlar için harcadığı tutar ne kadardır? Devlet televizyonunun sadece reklam için harcadığı tutar ile Eurovision’a katılmak için harcanması olası tutar arasındaki fark ne kadardır?
 Beyan ettiğiniz üzere TRT’nin 50 Eurovision yapacak kadar parası var ise, hala TRT payı olarak elektrik kullanımından veya elektronik cihazlar için yurttaşlardan hukuki olmayan vergi veya kesintiler yapılması uygun mudur? Bu hukuksuz kesintilerin kaldırılması yönünde bir çalışmanız var mıdır?”
 ANKA