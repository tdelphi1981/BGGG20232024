İsmet Yılmaz'dan Patriot açıklaması
Milli Savunma Bakanı İsmet Yılmaz, Türkiye'ye konuşlandırılan Patriotların çalışma sistemini anlatarak, 'Radar tarafından algılanan füzenin özellikleri belirlenir. Sistem bilgisayarı, hangi bataryadaki füzelerin daha etkin sonuç sağlayacağını tespit ederek, ateşleme için seçim yapar. Füze ateşleme için 9 saniyeden daha kısa bir süre içerisinde hazırlanarak fırlatılır' dedi.
Yılmaz, Türkiye'ye NATO tarafından Patriot hava ve füze sistemlerinin konuşlandırılması hakkında TBMM Genel Kurulu'na bilgi verdi.

Suriye tarafından 22 Haziran 2012 tarihinde Lazkiye'nin 13 mil açığında Doğu Akdeniz'in uluslararası hava sahasında Türk askeri uçağının düşürüldüğünü ve iki pilotun şehit olduğunu anımsatan Yılmaz, rejime bağlı unsurların muhalif gruplara karşı sınıra yakın bölgelerde yürüttüğü askeri operasyonlarda Türk topraklarına top ve havan mermilerinin isabet ettiğini kaydetti.

Yılmaz, Suriye'nin balistik füze yeteneklerine ve kimyasal silah stoklarına sahip olduğunun bilindiğini ifade etti.

Suriye'de yaşanan bu gelişmeler karşısında halkın korunması zorunluluğunun ortaya çıktığını belirten Yılmaz, 'Gerek Suriye nezdinde gerekse uluslararası diplomatik girişimlere rağmen Suriye'deki olayların önüne geçilememiştir. Kısa zamanda Suriye'deki krizin çözüme kavuşacağına dair bir işaret görülmediği gibi, mevcut rejimin sivil halka yönelik saldırılarının arttığına tanık olmaktayız. Suriye'deki rejim sadece kendi halkı için değil bütün bölge halkı için tehdit haline gelmiştir' diye konuştu.

Yılmaz, yaşanan bu olaylar üzerine BM ve NATO'da gerekli girişimlerde bulunulduğunu söyledi.

Türkiye'nin, hiç bir vatandaşının burnunun kananamaması ve zarar görmemesi için en ufak bir ihtimal de olsa, bu durumu gözönüne alarak NATO'nun yeteneklerinden istifade etme gereğinin ortaya çıktığını işaret eden Yılmaz, 'Suriye'den kaynaklanabilecek balistik füze tehdidine karşı, hava savunma sistemlerimizin Patriot bataryalarıyla takviye edilmesinin talep edilmesi kararlaştırılmıştır' dedi.

Türkiye'nin bu konudaki resmi talebinin 21 Kasım 2012'de NATO'ya iletildiğini anlatan Yılmaz, NATO Kuzey Atlantik Konseyi'nin gerçekleştirdiği toplantıda Türkiye'nin hava savunma sisteminin korunmasını kararlaştırdığını kaydetti.

İsmet Yılmaz, Türkiye'nin 170 binin üzerinde Suriye'liye evsahipliği yaptığını ve onlar için yaklaşık 500 milyon TL harcandığını ifade etti.

-'Savunma amaçlı bir tedbirdir'-

'Gerek bizim talebimiz, gerekse NATO'nun aldığı karar, sadece Suriye'den kaynaklanabilecek olası hava ve füze tehditlerine karşı savunma amaçlı bir tedbir olup, saldırıları engellemeye yöneliktir' diyen Yılmaz, 'Uçuşa yasak bölge uygulaması veya taarruz amaçlı bir harekat için bu sistemin kullanılabilmesi mümkün değildir. Amaç tamamıyla halkımızın korunması, ülkemizin ve ittifakın caydırıcılığının sergilenmesidir' şeklinde konuştu.

Yılmaz, Patriot bataryalarının konuşlandırılmasının NATO kapsamında yapıldığına işaret ederek, 'Geçmişteki uygulamalarla aynı doğrultuda, NATO çerçevesinde yapılacak konuşlandırmalar için ayrı bir Meclis kararı alınmasına gerek yoktur' dedi. Yılmaz, Anayasa'nın 92. maddesine göre, 'Türkiye'nin taraf olduğu milletlerarası antlaşmaların gerektirdiği hallerde, silahlı kuvvetlerden izin almaya gerek olmadığını', Anayasa'nın 90. maddesine göre ise 'Uluslararası bir antlaşmaya dayanan uygulama antlaşmalar için TBMM'nin uygun bulmasının zorunluluğunun da olmadığını' bildirdi.

ABD, Hollanda ve Almanya'nın 2'şer adet Patriot batarya göndereceğini açıkladığını dile getiren Yılmaz, Almanya'dan gelecek bataryaların Kahramanmaraş'a, Hollanda'dan gelecek bataryaların Adana'ya, ABD'den gelecek bataryaların ise Gaziantep'te konuşlandırılmasının kararlaştırıldığını kaydetti. Yılmaz, Patriot sistemleri ve ilgili personelin sevkıyatının 30 Ocak 2013 tarihi itibariyle tamamlandığını söyledi.

Yılmaz, Almanya ve Hollanda'ya ait Patriot bataryalarının harekat yeteneğine ulaştığını, ABD'ye ait bataryaların ise bu hafta içinde tam harekat yeteneğine ulaşmasının beklendiğini kaydetti.

-'Savaş uçaklarına, balistik füzelere, gemilerden fırlatılan füzelere...'-

Patriot sistemlerinin, Suriye'nin de sahip olduğu bilinen kısa menzilli balistik füzeleri önlemek üzere geliştirildiğini ifade eden Yılmaz, 'Sözkonusu sistem füze tehditlerini tespit ederek hedefine ulaşmadan havada imha etme yeteneğine sahiptir. Savaş uçaklarına, orta ve uzun menzilli balistik füzelere, gemilerden fırlatılan füzelere ve insansız hava araçlarına karşı etkin savunma sağlamaktadır' diye konuştu.

Bakan Yılmaz, Patriot bataryalarının çalışma sistemini anlattı. Radar tarafından algılanan füzenin özelliklerinin belirlendiğini ifade eden Yılmaz, şöyle konuştu:

'Sistem bilgisayarı, hangi bataryadaki füzelerin daha etkin sonuç sağlayacağını tespit ederek, ateşleme için seçim yapar. Füze ateşleme için 9 saniyeden daha kısa bir süre içerisinde hazırlanarak fırlatılır. Patriotlar hem uçaklara hem de balistik füzelere karşı kullanılabilmektedir. Bunların menzilleri tiplerine göre... Füzelere karşı 20 kilometre, uçaklara karşı 120 kilometredir. Bir diğer teknik ise füzelere karşı 36 kilometre, uçaklara karşı 65 kilometredir.

Bazı arkadaşlarımız, 'bunların konuşlandırılmasının amacı, İran'dan atılacak füzelerin İsrail'i korumasına yöneliktir' şeklinde, gerçekle hiç bağdaşmayan iddialarda bulunmuştur. Hedefi 36 kilometre olan bir füzenin, İran'dan İsrail'e atılan bir füzeyi Türkiye'de bulunduğu mevzilerde yok edebilmesi teknik olarak mümkün değildir.'

Yılmaz, füze sisteminin radarının tehdidi tespit mesafesinin azami 150 kilometre olduğuna işaret ederek, Patriot sisteminin 80 kilometreden itibaren hedefe kilitlendiğini söyledi. İsmet Yılmaz, 'Patriotlar taarruz silahı değildir. Münhasıran savunma sistemi olduğu gözönüne alınarak, ateşleme yetkisinin meşru müdafaayı en etkin şekilde yapabilecek mevkide olması gerekmektedir. Bu bakımdan Patriotların komutası Avrupa Müttefik Kuvvetler Komutanlığı'nda olacaktır' dedi.

Patriotların masraflarının gönderen ülkelere ait olduğunu belirten Yılmaz, Patriotlar ülkeye geldikten sonra Türkiye'nin karşılayacağı masrafların neler olduğunu anlattı. Yılmaz, NATO füze savunması kapsamındaki faaliyetleri yönetmekten sorumlu NATO Hava Komutanlığı Kurmay Başkanı Plan Yardımcılığı kadrosu alınarak, Hava Kuvvetleri Komutanlığı'ndan bir tuğgeneralin atandığını söyledi.

İsmet Yılmaz, Türkiye'de yürütülen hava ve savunma sistemleri çalışmaları hakkında da bilgi verdi. Yılmaz, Suriye'de düzen sağlandığı, çatışma ortamı sona erdiği, ülkeye yönelik tehdit ortadan kalktığı anda, Patriot sistemlerinin Türkiye'de bulunma nedeninin ortadan kalkacağını ve gelen yabancı askerlerin ülkelerine geri döneceğini belirtti.