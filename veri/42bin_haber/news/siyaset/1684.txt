Suriye ve Filistin sorunu Türkiye ile ortak kaderimiz
Çankaya Köşkü Ürdün Kralı Abdullahı ağırladı. Cumhurbaşkanı Gül ile basın karşısına çıkan Abdullah, Ortak fikirleri paylaşıyoruz. Önceliğimiz Suriyedeki kanın durması ve Filistin halkının durumu diye konuştu. Kral Abdullah, her iki konuda da iki ülkenin birlikte hareket ettiğini söyledi.

Cumhurbaşkanı Abdullah Gül ve Ürdün Kralı Abdullah İbn El Hüseyin, baş başa ve heyetler arası görüşmelerin ardından ortak basın toplantısı düzenledi. Ürdün Kralı’nı ağırlamaktan duyduğu memnuniyeti dile getiren Cumhurbaşkanı Gül, “2 ülke arasında sağlam dostluk ve  kardeşlik bağları var. Bugün de bu bağlar güçlü şekilde  devam ediyor. Bu ziyaret ilişkilerimize ivme kazandırdı.” dedi. 
Ortak fikirleri paylaşıyoruz 
Ziyaretin, bölgede 2 ülkeyi yakından ilgilendiren zorlukların yaşandığı bir dönemde gerçekleştiğine dikkat çeken Abdullah, “Bu konularda ortak fikirleri paylaştığımızı gördüm.” ifadesini kullandı. Ziyaret kapsamında,  ticaret, bilgi- iletişim teknolojileri ve enerji gibi alanlarda işbirliğini artıracak sonuçlar elde etmeyi umduğunu belirtti.  
Şam ve Kudüs öncelikli sorun 
 “Filistin-İsrail meselesi bir kez daha gündeme geldi. Burada yaşananları yakından takip ediyoruz” şeklinde konuşan Kral Abdullah, Kudüs’te Müslüman ve Hıristiyanlar için kutsal olan mekanların korunması noktasında da gerekli çabayı sarf etmeye devam edeceklerini kaydetti.  Suriye’de süregelen krizin de ele alındığını dile getiren Kral Abdullah, “Ülkede güvenlik, istikrar, toprak bütünlüğünün temini, vatandaşların mezhep çatışması olmadan bir arada güvenli yaşamasının temini büyük önem taşıyor.” dedi. Kral Abdullah, uluslar arası toplumdan Suriyeli sığınmacılara yardımcı olacak adımların atılmasını beklediklerini kaydetti. 
PI’NİN YAŞAMINI İZLEDİ 
Cumhurbaşkanı Gül, Ürdün Kralı 2.  Abdullah onuruna Köşk’te verdiği akşam yemeği sonrası sinemaya gitti. Gül ve Dışişleri Bakanı Ahmet Davutoğlu, yanlarında eşleri olduğu halde Pi’nin Yaşamı’nı izlediler. 
Azınlık cemaat liderini heyete aldı 
Cumhurbaşkanı Abdullah Gül, İsveç Kralı Carl 16. Gustaf’ın daveti üzerine, beraberinde Hayrünnisa Gül ile birlikte, 11-13 Mart günlerinde İsveç’e devlet ziyareti gerçekleştirecek. İki ülke tarihinde, Türkiye’den en üst düzey resmi ziyareti gerçekleştirmek üzere İsveç’e gidecek olan Gül,  Süryani Ortodoks Patrik Vekili Yusuf Çetin’i de heyete dahil etti. Köşk kaynakları, Çetin’in, bu ziyaretle, “Cumhurbaşkanlığı düzeyindeki bir yurtdışı gezisinin resmi heyetinde yer alan ilk azınlık cemaati lideri” olacağına işaret etti.  ZEYNEP TUĞRUL