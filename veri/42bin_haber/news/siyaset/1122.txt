AP, İmralı sürecini tartışacak
İmralı ile süren silah bıraktırma görüşmeleri AP Genel Kurulunda da tartışılacak. APde tüm siyasi grupların söz alacağı kapsamlı oturumdan, çözüm sürecine ilişkin resmi bir desteğin çıkması bekleniyor.

Avrupa Parlamentosu (AP), Kürt sorununun çözümü için başlatılan süreci genel kurulda tartışacak. İmralı Adası’nda tutuklu bulunan Abdullah Öcalan ile süren görüşmeler konusunda AB’nin hemen hemen tüm kurumlarından destek açıklaması geleceği öğrenildi. Çarşamba günü Strasburg’da toplanacak olan parlamento genel kurulunda, İmralı ile başlatılan süreç resmi düzeyde ele alınacak. Saat 15.00’de başlayacak olan oturumun açılış konuşması bizzat AB dönem başkanı İrlanda’nın Dışişleri Bakanı tarafından yapılacak. 
Ardından AB Komisyonu’nun Genişlemeden sorumlu üyesi Stefan Füle söz alacak. AP’deki tüm siyasi gruplar adına yapılacak  konuşmaların ardından Kürt sorununun çözümü için başlatılan süreç detaylı bir şekilde tartışılacak. Oturum öncesi BDP Eşbaşkanı Selahattin Demirtaş Salı günü AP’de gelişmelerle ilgili bilgi vereceği bir başka oturuma katılacak. Selahattin Demirtaş’ın yarın AB kurumlarının yöneticileriyle süreci ele alması bekleniyor.  AB kurumlarından İmralı sürecine resmi bir desteğin gelmesi bekleniyor. 
Kürt yönetimi: Gerekeni yaparız 
Kuzey Irak’taki Bölgesel Kürt Yönetimi Sözcüsü Safin Dizai, İmralı’da başlatılan süreç kapsamında görüşmelerin Erbil’de yapılacağı iddialarına ilişkin olarak, “Kürt sorununun demokratik ve barışçıl yollarla çözülmesi için destek vermeye hazırız. Görüşmelerin Oslo, İmralı, Ankara veye Erbil’de yapılması önemli değil. Yeter ki sorun demokratik yollarla ve çatışma olmadan çözülsün” dedi. İktidardaki KDP Dış İlişkiler Sorumlusu Hawrami de, “Kolaylaştırma, teşvik etme ve fikir verme konusunda kırmızı çizgilerimiz yok” diye konuştu.