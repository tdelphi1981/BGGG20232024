Çelik: 'İpekböceği' Türkiye için övünç kaynağı
Çalışma ve Sosyal Güvenlik Bakanı Faruk Çelik, Bursa Büyükşehir Belediyesi'nin danışmanlığında üretilen yerli tramvay 'İpekböceği'nin Türkiye için övünç kaynağı olduğunu bildirdi.
Bursa Büyükşehir Belediyesi'nden yapılan açıklamaya göre Çelik, Türkiye'nin ilk yerli tramvayını, BURULAŞ sahasındaki test pistinde inceledi.

Çelik, proje danışmanlığını yürüten Taha Aydın'dan tramvayın teknik özellikleri hakkında bilgi aldı, vatman koltuğuna oturup bir süre aracı sürdü.

Büyükşehir Belediye Başkanı Recep Altepe'nin göreve geldiği ilk günden beri yerli tramvay konusunu dillendirdiğini hatırlatan Çelik, şunları kaydetti:

'Tabii biz çoğu zaman 'Başkanımız hayal ediyor' falan dedik. Ama bugün bunun bir hayal değil, gerçek olduğunu gördük. Bu teknolojinin sanayiciyle buluşturulması noktasında başkanımızın büyük emeği olduğunu biliyorum. Bu Türkiye için bir övünç kaynağı. Hem Bursa ve Türkiye ulaşımında hem de uluslararası boyutta yer bulabilmesi çok önemli. Başta Büyükşehir Belediye Başkanımız olmak üzere emeği geçen herkesi kutluyorum.'

Çelik'e eşlik eden Altepe ise, Bursa'nın her alanda kendi markalarını üretebilecek güçte olduğunu söyledi.

Bursa'nın en önemli gücünün sanayi olduğunu vurgulayan Altepe, tramvay konusunu çok iyi değerlendirdiklerini belirterek, şöyle konuştu:

'Firma, üretim konusunda tüm belgelerini de aldı. Artık istediği ülkede ihalelere girebilecek. Bursa'nın bu gücü sayesinde Türkiye, raylı sistem sanayisinde 6. ülke, üretimi yapan firma da 7. firma oldu. Yakında bu araçları Türkiye ve Avrupa caddelerinde görebileceğiz. Hedefleri olan bir Türkiye için bu tramvay üretiminin iyi bir başlangıç olmasını temenni ediyorum' diye konuştu.