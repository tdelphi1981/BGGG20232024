Eski Çankaya Belediye Başkanı'na ceza
Eski Çankaya Belediye Başkanı Muzaffer Eryılmaz'ın da arasında bulunduğu belediyenin 3 yöneticisi, Tavacı Recep Usta ismiyle işletilen işyerinin tahliyesine yönelik işlemleri geciktirilmesinde görevlerini ihmal ettikleri gerekçesiyle 5'er ay karşılığı 3'er bin lira adli para cezasına çarptırıldı.
Eski Çankaya Belediye Başkanı Muzaffer Eryılmaz'a ait olduğu ileri sürülen ses kaydının yayınlanması üzerine başlatılan soruşturma sonucunda açılan ve Eryılmaz'la birlikte belediyenin 4 yöneticisi ve Tavacı Recep Usta lokantasının sahibi Recep Budak'ın yargılandığı davada karar çıktı.

Ankara 5. Ağır Ceza Mahkemesi'ndeki duruşmaya tutuksuz sanıklardan eski Çankaya Belediye Başkan Yardımcısı Aysun Esengil, dönemin Emlak ve İstimlak Müdür Vekili Nesimi Sarıaltın ve Zabıta Müdür Yardımcısı Ali Ekber Ateşoğulları ile avukatları katıldı. Halen başka bir dava kapsamında tutuklu bulunan Muzaffer Eryılmaz'ın yanı sıra Recep Budak ise duruşmaya katılmadı.

Cumhuriyet Savcısı Levent Savaş, önceki celse verdiği esas hakkındaki görüşünü tekrarladığını bildirdi.

Sanıklar ve avukatları ise suçlamaları reddederek, beraat talebinde bulundu.

Sanıklardan Esengil, yürütmeyi durdurma ve ihtiyati tedbir kararları nedeniyle tahliyenin geciktiğini ifade etti.

Nesimi Sarıaltın ise 'görevi ve yetkisi olmadığı bir konu nedeniyle yargılandığını' savundu.

Ali Ekber Ateşioğulları da sadece 30 gün süreyle zabıta müdürlüğüne vekalet ettiğini kaydederek, suçsuz olduğunu kaydetti.

Mahkeme Başkanı Fevzi Şıngar, sanıklara atılı suçu 'görevi ihmal' olarak değerlendirerek Eryılmaz, Esengil ve Sarıaltın'ı takdiri indirim uygulanmasının ardından 5'er ay hapis cezasına çarptırıldığını, bu cezayı 3'er bin lira adli para cezasına çevirdiklerini açıkladı.

Recep Budak'ı ise 'feri fail' (suça iştirak eden) olarak değerlendirerek, aynı suçlamayla takdiri indirimin ardından 2 ay 10 gün hapse mahkum ettiklerini bildiren Şıngar, bu cezayı da bin 500 lira adli para cezasına çevirdiklerini bildirdi.

Sanıklara verilen cezaları ertelemediklerini ve hükmün açıklanmasının geri bırakılmasına ilişkin CMK maddesini uygulamadıklarını kaydeden Şıngar, Ateşioğulları'nın ise beraatına karar verildiğini söyledi.

-İddianame-

İddianamede, soruşturmanın Eryılmaz'a ait olduğu ileri sürülen ses kaydının yayınlanması, kayıt içeriğine göre Tavacı Recep Usta lokantasının tahliye edilmemesi için 100-150 bin lira rüşvet parası getirileceği ve bu paranın Belediye Meclisi üyelerine dağıtılacağı iddiaları üzerine başlatıldığı belirtildi.

Belediye yöneticisi sanıkların, mülkiyeti belediyeye ait olan ve Reşit Galip Caddesi'ndeki bulunan Tavacı Recep Usta işletmesinin tahliyesini 10 Nisan 2007'den 30 Nisan 2008'e kadar bir gerekçe olmaksızın geciktirerek görevi kötüye kullandığı ileri sürülen iddianamede, Recep Budak ise işletmenin tahliyesine engel kalmamasına rağmen tahliye işleminin yapılmaması için belediye görevlilerini, 'görevlerini kötüye kullanmaya azmettirmek'le suçlanıyordu.