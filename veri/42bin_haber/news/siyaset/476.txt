'O isimlerde erbaş dahi yok'
Dışişleri Bakanı Davutoğlu: TSK içinde, yakalanan hiçbir emekli veya muvazzaf subay yok. Hatta ortaya atılan isimlere sahip erbaş bile yok 
 İzmir'e gelen Dışişleri Bakanı Ahmet Davutoğlu, katıldığı bir televizyon programında açıklamalarda bulundu. Türk pilotların Halep’te yakalandığı iddiasına ilişkin soruyu, "Türk Silahlı Kuvvetleri’nde emekli veya muvazzaf hiçbir pilot ve subayın ismi, internette dolaşan isimlerin arasında yok" diye cavapladı.
 
 Katılacağı bir dizi program kapsamında İzmir’e gelen Dışışleri Bakanı Ahmet Davutoğlu, Habertürk televizyonunu canlı yayınında açıklamalarda bulundu. Suriye basınında ’Suriye’de Türk subaylarının yakalandığına’ dair yer alan haberlerin hatırlatılması üzerine "Suriye basınında Türkiye’nin 4 subayının bu ülkede yakalandığına dair bazı haberler yer aldı. Türkiye Cumhuriyeti Devleti, ciddi bir devlettir. Türk Silahlı Kuvvetleri, dünyanın en disiplinli ordularından birisidir. Genelkurmay Başkanlığı açıklama yaparak haberleri yalanladı. Daha sonra Türk subaylarının isimleri Türkiye’de bazı internet sitelerinde ’yerden biten mantarlar gibi’ yayınlandı. Bu, ciddi bir imaj kirlenmesi, ciddi bir manipülasyon, bir psikolojik operasyon. İlk defa karşılaşmıyoruz. Aylar önce 48 Türk askerinin Suriye’de yakalandığı haberleri de aynı kaynaklar tarafından yapıldı. İşin üzücü tarafı, böylesine spekülatif ve manipülatif bir haberin bir anda Türkiye gündeminde bir yankı bulabilmesi ve ana muhalefet partisinin bu psikolojik operasyonun bir parçası olarak bunu Meclis’e verilen bir soru önergesiyle Sayın Başbakanımız ve bana bir soru olarak yöneltmesi" dedi.
 
 'İSTİŞARE HALİNDEYİZ'
 
 Konu ile ilgili Genelkurmay Başkanlığı ve MİT Müsteşarlığı ile istişare içerisinde olduklarını belirten Bakan Davutoğlu, "Türk Silahlı Kuvvetleri’nde, internet sitelerinde dolaşan bu isimlerde emekli veya muvazzaf hiçbir pilot, subay yoktur. Bu 6 isim de yok. Şimdi gelelim, pilot yok ama TSK’da isimlerimiz de bazen o kadar yaygın oluyor ki aynı isimde çok sayıda insan olabiliyor. Haberde ismi geçen İskender Durmaz, İlhan Tolunay, Durmuş Kevir isminde hiç bir personel yok. Bırakın pilotu, yüz binlerce mensubu bulunan Silahlı Kuvvetlerimizde bu isimlerde tek bir erbaş dahi yok. Mustafa Sevimli isimli bir üsteğmen yok. Haberde üsteğmen olduğu iddia ediliyor, pilot da yok" dedi.
 
 Mustafa Sevimli adında bir astsubay, iki uzman erbaş ve iki er olmak üzere 5 askeri personelin TSK’da bulunduğunu belirten Bakan Davutoğlu şöyle konuştu: "Tabii bu çok daha yaygın bir isim. 2 subay, 11 astsubay, üç uzman çavuş, 12 erbaş er var. Toplam 28 askeri personel var. Bunların hiçbirisi pilot değil, ancak isim benzerlikleri olabilir. Yılmaz Turan isminde sadece bir subay var, haberde Yılmaz İ. Turan diye geçiyor. Ve bu isimlerin, askeri personelin hepsi de aktif görevinin başında ve Türkiye’de. Yani arandığında yerinde bulunan isimler. Genelkurmay Başkanlığımız son derece ciddi bir çalışmayla bunu ortaya koydu. Bir kere açık vaka olarak, bir kere böyle bir şey olmadığı çok net." 
 
 KILIÇDAROĞLU’NA CEVAP VERMEK İSTEMİYORUM
 
 CHP Genel Başkanı Kemal Kılıçdaroğlu’nun kendisine yönelik eleştirilerine cevap vermek istemediğini belirten Bakan Davutoğlu, "Muhtemelen 2 sene önce Sayın Kılıçdaroğlu’na en başarılı bakanlığı sorduklarında Dışişleri bakanlığını gösterdi. Benim ismimi zikretti. Bu herhalde onda büyük suçluluk duygusu oluşturdu ki onu kapatabilmek için şimdi sürekli saldırıyor. Eleştirinin bir seviyesi olur. O açıdan eleştirilerini paranteze alıyor ve ciddiye alınmaması gerektiğini düşünüyorum. Ancak hakaret niteliği taşıdığında cevap vermek zorunda kalıyorum. Keşke kalmasam. Genel bir tavır olarak Türkiye’nin çok iddialı bir tavır tutturduğunu, gücün ötesinde mahiyet taşıdığını ve gerçekçilikten uzaklaştığını düzeyli bir şekilde dile getirenler oldu. Ben bunu daha önce de izah ettim" dedi.
 
 FİDAN, BAŞARISINDAN DOLAYI BU GÖREVE GETİRİLDİ
 
 MİT Müsteşarlığı’nın Hakan Fidan’ın gelişinden sonra büyük bir dönüşüm geçirdiği belirten Bakan Davutoğlu, Fidan’a sahip çıktığı yönündeki iddialara yönelik şunları söyledi: "Eğer bir devletin çıtası yükseliyorsa, bütün kurumlarının yeniden yapılanmasına ihtiyaç vardır. Savunma sanayii konusunda niye bu kadar büyük atılım yapıyoruz. Niye kendi tankımızı, helikopterimizi yapma iradesini gösteriyoruz? Kendi uydumuzu gönderdik? Çünkü TSK’nın da güvenlik birimlerimizin de güçlenmesi lazım. Niye yeni anayasa yapıyoruz? Demokrasimizin güçlenmesi lazım. Bütün bunlar güçlenirken güçlenmesi gereken en önemli kurumlardan biri de Milli İstihbarat Teşkilatımızdır. Sağlam bilgiye dayanmayan hiçbir strateji kalıcı olamaz. MİT’in de diğer tüm kurumlar gibi çağdaş şartlara uyumlu hale getirildi. Bu kurumların yıpratılmaması, eleştirilerin ötesinde anlamlar yüklenmemesi lazım. Ne demokrasimiz ne ekonomimiz ne diplomasimiz yıpratılmalı. Sayın Hakan Fidan benim 10 yıldır hemen hemen her alanda birlikte çalıştığım son derece çalışkan, yüreği bu ülke aşkıyla dolu bir bürokratımız. Kendisini TİKA Başkanlığı döneminde tanıdım. TİKA ile çok yakın çalıştık. Eğer TİKA bugün Avrasya ölçekli bir yardım kuruluşu olmaktan çıkıp marka haline dönüşmüşse Hakan Fidan’ın olağanüstü başarılı yöneticiliğin büyük payı var. Başarısı dolayısıyla Hakan Fidan, Başbakan Recep Tayyip Erdoğan tarafından MİT Müsteşarlığı’na getirildi."
 
 Suriye’de düşen uçaktaki pilotların ailelerinin acılarını paylaştığını söyleyen Bakan Davutoğlu, "Biz her şehidimizin acısıyla yüreği yanan insanlarız. O ailelerin soru sormasını doğal hak olarak görüyoruz. Bir şehidimizin bir damla kanı bizim için dünyanın hazinelerinden daha kıymetlidir. Çok kritik dönemden geçiyoruz. Birçok riskleri olan coğrafyadayız. Belli bir disiplin içinde yürütülen çalışmalar var. Benim burada eleştirdiğim husus, doğrudan Sayın Fidan’a dönük unsur olmadı ama bir anda basında birinci sorumlu Sayın Fidan gibi gösterip tartışma konusu haline getirmektir. Öylesine kritik dönemden geçiyoruz ki tarih yeniden şekilleniyor. Birbirimizi yıpratmamamız lazım" dedi.
 
 İzmir’de EXPO ile ilgili bu yıl olağanüstü bir çabaları olacağını belirten Dışişleri Bakanı Ahmet Davutoğlu, İzmir’in bu sefer bu rekabeti, yarışı kazanması için çalıştıklarını vurguladı.
 
 AA