CHP'deki istifada flaş gelişme
 
 CHP Adıyaman Milletvekili Salih Fırat partisinden istifa etti... Salih Fırat, AA muhabirine yaptığı açıklamada istifa gerekçelerinden birinin, CHP İzmir Milletvekili Birgül Ayman Güler’in dün Genel Kurul’da yaptığı konuşması olduğunu bildirdi.
 
 'GÖRDÜĞÜM LÜZUM ÜZERİNE'
 
 Fırat, yaptığı yazılı açıklamada, "Gördüğüm lüzum üzerine CHP milletvekilliğinden istifa ediyorum" dedi
 
 Milletvekili Fırat’ın istifasıyla ilgili olarak danışmanı Ayfer Erdoğan, "Salih Fırat’ın istifa dilekçesini Meclis Başkanlığı’na değil, CHP Grubu’na gönderdik. dedi.
 
 İSTİFASINI GERİ ALACAK MI? 
 
 Bu arada CHP'de Fırat'ı istifa kararından vazgeçirmek için seferberlik yaşanıyor. Bazı Genel Başkan Yardımcıları ve Grup Başkanvekilleri, Meclis Başkanlığı ile görüşerek 'istifanın bir süre için işleme alınmaması' ricasında bulundu. CHP'in ricası kabul edildi. Edinilen bilgilere göre bürokratik işlemler bu talepler üzerine ağırlaştırıldı. 
 
 Salih Fırat'ın istifasını geri alması için son adımı CHP lideri Kemal Kılıçdaroğlu'nun ilerleyen saatlerde atması bekleniyor. 
 
 CHP'Lİ GÜLER'E TEPKİ 
 
 Meclis Genel Kurulu'nda dün, anadilde savunma düzenlemesinin görüşmeleri sırasında CHP'li Birgül Ayman Güler'in sözleri tartışma yaratmıştı.
 
 Güler, BDP'li Hasip Kaplan'a cevaben yaptığı konuşmada ''Kürt milliyetçiliğini bana ilericilik ve bağımsızcılık diye yutturamazsınız. Türk ulusuyla Kürt milliyetini eşit, eş değerde gördüremezsiniz". AKP ve BDP işbirliğinin yaptığı şey, tektir. Türkiye'de Kürt sorunu yoktur, Türkiye'de siz sorunu Türk sorunu yaptınız. Bundan sonra biz savunmadayız, bundan sonra meşru müdafaa hakkı için saldırıdayız.'' demişti.
 
 CHP Adıyaman Milletvekili Salih Fırat'ın bu sözlere tepki göstererek partisinden istifa ettiği öğrenildi.
 
 CHP SANDALYE SAYISI 134'E DÜŞTÜ
 
 Fırat’ın istifasıyla CHP’nin Meclis’teki sandalye sayısı 134’e düştü, bağımsızların sayısı ise 7’ye yükseldi. 
 
 TBMM’de sandalye dağılımı şöyle: 
 
 AK Parti: 326 
 CHP: 134 
 MHP: 52 
 BDP: 29 
 Bağımsızlar: 7 
 
 NELER YAŞANMIŞTI? 
 Dün TBMM Genel Kurulu'nda ana dilde savunma hakkını düzenleyen yasanın görüşülmesi sırasında sık sık tartışmalar yaşandı. CHP'nin İzmir Milletvekili Birgül Ayman Güler'in BDP'li milletvekilleri ile girdiği tartışma sırasında "Türk ulusuyla Kürt milliyetini eşit, eş değerde gördüremezsiniz" demesi ise tepkiye neden olmuştu.
 
 İşte meclis tutanağından o tartışma
  
 BİRGÜL AYMAN GÜLER (İzmir) – Burada herhâlde şimdiye kadar böyle konuşmalar duyulmamıştır. BDP Grubundan Sayın Akat’ın yaptığı konuşma kanımızı dondurdu. Sanki başka bir devletin parlamenteriydi, bize “Siz.” diye diye inanılmaz şeyler söyledi.
 
 HASİP KAPLAN (Şırnak) – Devletin değil, Türkiye’nin parlamenteriyim.
 
 BİRGÜL AYMAN GÜLER (İzmir) – AKP’nin, Türk ulusunu tarihten silmeye, Türk vatandaşlığını tarihten silmeye dönük olan girişimlerinde BDP’yle nasıl iş birliği yaptıklarını onun konuşmasında gördük.
 
 MEHMET METİNER (Adıyaman) – Yok öyle bir şey. Ne alakası var?
 
 OKTAY VURAL (İzmir) – AKP-BDP koalisyonu zaten!
 
 BİRGÜL AYMAN GÜLER (Devamla) – Öyle bir şey nasıl yok? Anayasa Uzlaşma Komisyonuna vatandaşlık maddesi için partiniz ne önerdi arkadaşlar? “Türk vatandaşlığı”nı değil, “Türkiye Cumhuriyeti vatandaşlığı”nı öneriyorsunuz. Başbakanınız salı günü “Bizim temelimiz Anasırı İslam’dır.” diyor.
 
 AYŞE NUR BAHÇEKAPILI (İstanbul) – Sayın Başkan…
 
 BİRGÜL AYMAN GÜLER (Devamla) – “Türklük ırkçılıktır.” diyor.
 
 İHSAN ŞENER (Ordu) – Doğru söylüyor.
 
 BİRGÜL AYMAN GÜLER (Devamla) –  “Ve biz bunu tarihten sileceğiz.” diyor. Burada büyük Türk milleti önünde yemin ettiniz, büyük Türk milleti önünde yemin ettiniz.
 
 MEHMET METİNER (Adıyaman) – Biz ulusalcı değiliz, biz ırkçı değiliz. O Anayasa’yı değiştireceğiz.
 
 BİRGÜL AYMAN GÜLER (Devamla) – O büyük ulusal parti olarak, tek tek şahıs olarak ihanet ediyorsunuz.
 
 MEHMET METİNER (Adıyaman) - Anayasa’yı size rağmen değiştireceğiz.
 
 BİRGÜL AYMAN GÜLER (Devamla) – Sosyal demokrasiye “militarizm” demek ha?
 
 İDRİS BALUKEN (Bingöl) – Sosyalist Enternasyonel’den de kovduracağız; merak etmeyin.  Hem burada ulusalcılık yapıp hem dünyada solculuk yapamazsınız.
 
 BİRGÜL AYMAN GÜLER (Devamla) – Kürt milliyetçiliğini bana “ilericilik” ve “bağımsızcılık” diye yutturamazsınız. Türk ulusuyla Kürt milliyetini eşit, eş değerde gördüremezsiniz. (CHP ve MHP sıralarından alkışlar)
 
 İDRİS BALUKEN (Bingöl) – Biz asla milliyetçi değiliz, siz ulusalcısınız, ulusalcısınız!
 
 BİRGÜL AYMAN GÜLER (Devamla) – Değerli arkadaşlarım, AKP ve BDP iş birliğinin yaptığı şey tektir. Türkiye’de Kürt sorunu yoktur. Türkiye’de siz sorunu Türk sorunu yaptınız.
 
 İDRİS BALUKEN (Bingöl) – Sizi Sosyalist Enternasyonel’den de attıracağız, hiç merak etmeyin.
 
 SIRRI SAKIK (Muş) – Vallahi, Türkiye’de sizin faşist anlayışınız var.
 
 BİRGÜL AYMAN GÜLER (Devamla) – Bundan sonra biz savunmadayız, bundan sonra meşru müdafaa hakkı için saldırıdayız. (CHP ve MHP sıralarından alkışlar)