Osman Baydemir teşekkür etti
Diyarbakır Büyükşehir Belediye Başkanı Osman Baydemir, Selahaddin Eyyubi Üniversitesi'nin kurulacak olmasından dolayı memnuniyet duyduklarını dile getirerek, emeği geçen herkese teşekkür etti.
Geçen hafta resmi kuruluşu gerçekleşen Selahaddin Eyyubi Üniversitesi'nin Mütevelli Heyet Başkan Yardımcısı Alaaddin Korkutata, heyet üyeleri Abdülaziz Nart, Yahya Bayat, Fatih Babayiğit ile üniversitenin Genel Sekreteri Hüseyin Erdoğan, Büyükşehir Belediye Başkanı Osman Baydemir'i makamında ziyaret etti. Baydemir konuklarını karanfillerle karşıladı. Genel Sekreter Hüseyin Erdoğan üniversitenin İktisadi ve İdari Bilimler Fakültesi, Mimarlık ve Mühendislik Fakültesi, Sağlık Bilimleri Fakültesi ve İlahiyat Fakültesi olmak üzere dört fakülte, 1 meslek yüksek, Sosyal Bilimler, Fen Bilimleri, Yerel Diller enstitülerinin olacağını söyledi. Erdoğan Yerel Diller Enstitüsü bünyesinde Kurmanci, Zazaki ve Sorani konularda projeler geliştirmek amacında olduklarını bildirdi. Üniversitenin kuruluşu ile ilgili olarak YÖK'teki 21 oyun tamamını aldığını ifade eden Erdoğan, açılan 66'ıncı vakıf üniversitesi olduklarını anlattı. Başkan Baydemir, Diyarbakır'da Selahaddin Eyyubi Üniversitesi'nin kurulacak olmasından memnuniyet duyduğunu dile getirdi. Üniversitenin kurulması için çaba harcayan herkese teşekkür eden Baydemir, kentte daha fazla üniversitenin açılması gerektiğini vurguladı. Baydemir, Diyarbakır'ın Ortadoğu coğrafyasının kültür, sanat, ticaret ve eğitim merkezi olması gerektiğinin altını çizdi.