Örgüt üyeleri serbest ben niye tutukluyum
Aynı davada örgüt üyesi olarak yargılananlar tahliye olurken, kendisinin tutuklu kalmasına itiraz eden Avcı, Necdet Kılıçın da örgütle ilişkisinin olmadığını söyledi.

DEVRİMCİ KARARGAH VE ODATV TUTUKLUSU HANEFİ AVCI İSYAN ETTİ 
ESKİ Emniyet Müdürü Hanefi Avcı, kendisinden daha ağır suçlamaların yöneltildiği sanıklar tutuksuz yargılanırken, kendisinin tutuklu yargılanmasını eleştirdi. Silivri Cezaevi’nde 2.5 yıldır tutuklu bulunan Avcı, yaptığı yazılı açıklamada Oda Tv davasında “Ergenekon terör örgütüne yardım ettiği” iddialarının gerçek olmadığını söyledi. Avcı, davada örgüt üyesi olarak yargılananların tahliye edildiklerini ama kendisinin halen tutuklu yargılanmasına anlam veremediğini söyledi. 
Onlar serbest ben tutukluyum 
Avcı, “Oda TV davasında, dosyaların incelemesini yapan TÜBİTAK teknik raporunda ‘digital veriler bu bilgisayarlarda yazılmamıştır’ tespitinde bulunmuştu. Bu teknik tespitleri bir an için görmeyip bu belgeleri normal var kabul etseniz bile ortada terör örgütü faaliyeti suçu var mıdır? Bir an için var kabul etseniz bile; örgüt üyesi diye suçlanan 9 kişi tahliye edildi. Delil denen dosyaları yazdığı kurgulanan Soner Yalçın tutuksuz yargılanıyor. Bilgisayarlarında şüpheli dosya bulunan Barış Pehlivan ve Müyesser Yıldız tahliye edildi. Benim gibi aynı iddialarla yargılanan Nedim Şener ve Ahmet Şık da tutuksuz yargılanıyor” dedi. 
Evindeki silahların ruhsatsız olduğu iddiasının doğru olmadığını belirten Avcı, JİTEM yapılanmasıyla isminin anılmasını da eleştirdi. JİTEM ve elemanlarıyla bir irtibatının olmadığını söyleyen Avcı, Susurluk’la ilgili ifadesinde ilk defa JİTEM ve onun hukuka aykırı faaliyetlerinden bahsettiğini ve bu sebeple de yargılandığını hatırlattı. 
Evet, Necdet Kılıç arkadaşımdır 
Devrimci Karargah davasında yargılanan sanık Necdet Kılıç’ı da savunan Avcı, “Davanın sanıklarından Necdet Kılıç’ı dinlendiği yönünde uyardığım doğru değil. Necdet Kılıç arkadaşımdır ve 1987 yılında cezaevinden çıktıktan sonra hiçbir terör örgütüyle ilşkisi olamamıştır. Kitabımda söz ettiğim bir dinleme kararıyla ilgili olan 2009/1860 numarası, savcılığın Devrimci Karargah soruşturmasının numarası olan 2009/1868 rakamlarına benzerliğini kullanıp aslında benim 1868 rakamını kast ettiğimi yanlışlıkla 1860 dediğim belirten tutanaklar tutuldu. Bu nedenle soruşturmanın gizliliğini ihlal ettiğim ileri sürüldü.”  