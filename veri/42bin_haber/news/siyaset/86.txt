Meclis'te gensoru trafiği
Meclis haftaya 13 ili büyükşehir kapsamına alan yasa tasarısı ile başlayacak MHP’nin 6 bakan hakkında verdiği 7 gensoru önergesinin görüşmeleriyle devam edecek.
 Meclis Genel Kurulu’nda bugün ve pazartesi günü Büyükşehir Yasa Tasarısı’nın görüşmelerine devam edilecek.
 13 Kasım Salı ve 14 Kasım Çarşamba günleri ise MHP’nin; Orman ve Su İşleri Bakanı Veysel Eroğlu, Başbakan Yardımcısı Bülent Arınç, Kalkınma Bakanı Cevdet Yılmaz, Gıda, Tarım ve Hayvancılık Bakanı Mehdi Eker, Milli Eğitim Bakanı Ömer Dinçer, Bilim, Sanayi ve Teknoloji Bakanı Nihat Ergün hakkında verdiği 7 gensoru önergesi Genel Kurul’da görüşülecek.
 -DARBELERİ TAHKİK EDEN KOMİSOYN-
 Darbe ve Muhtıraları Araştırma Komisyonu 12 Kasım Pazartesi günü yapacağı toplantıda komisyon çalışmalarıyla, rapor yazımını değerlendirecek.
 -BÜTÇE MARATONU DEVAM EDİYOR-
 Meclis Plan ve Bütçe Komisyonu’nda bütçe maratonu devam edecek. 12 Kasım Pazartesi günü Orman ve Su İşleri Bakanlığı ile Basın – Yayın ve Enformasyon Genel Müdürlüğü, Vakıflar Genel Müdürlüğü, Atatürk Kültür, Dil ve Tarih Yüksek Kurumu, Atatürk Araştırma Merkezi, Atatürk Kültür Merkezi, Türk Dil Kurumu, Türk Tarih Kurumu, Radyo ve Televizyon Üst Kurulu’nun bütçeleri görüşülecek.
 Meclis Plan ve Bütçe Komisyonu’nda 13 Kasım Salı günü Adalet Bakanlığı ile Avrupa Birliği Bakanlığı, 14 Kasım’da Ekonomi Bakanlığı ile Enerji ve Tabii Kaynaklar Bakanlığı, 15 Kasım’da da Gençlik ve Spor Bakanlığı ile İçişleri Bakanlığı'nın bütçeleri ele alınacak.
 -DİLEKÇE İLE İNSAN HAKLARINI İNCELEME KARMA KOMİSYONU-
 Dilekçe ile İnsan Haklarını İnceleme Karma Komisyonu 13 Kasım’da yapacağı toplantıda Kamu Başdenetçisi aday adayları içinden 3 adayı belirleyerek Genel Kurul’a gönderilmek üzere seçim yapacak.
 -KİT KOMİSYONU-
 KİT Komisyonu 14 Kasım’da yapacağı toplantıda kamu iktisadi teşebbüslerinden, geçen yasama yılında toplantıları ertelenenlerin; 2009 ve 2010 yılı hesap dönemlerine ait raporlarını görüşmek üzere toplanacak.
 -DIŞİŞLERİ KOMİSYONU-
 Dışişleri Komisyonu 14 Kasım’da yapacağı toplantıda aralarında Sanal Ortamda İşlenen Suçlar Sözleşmesinin Onaylanmasının Uygun Bulunduğuna Dair Kanun Tasarısı, Türkiye Cumhuriyeti Hükümeti ile Azerbaycan Cumhuriyeti Hükümeti Arasında Polis Eğitiminde İşbirliği Üzerine Protokolün Onaylanmasının Uygun Bulunduğuna Dair Kanun Tasarısı’nın bulunduğu tasarıları görüşecek.
 Sağlık Çalışanlarına Şiddeti Araştırma Komisyonu’nun 14 Kasım’da yapağı toplantının gündeminde ise Tüm Sağlık ve Sosyal Hizmet Çalışanları Sendikasının (TÜM SAĞLIK-SEN) sağlık çalışanlarına yönelik şiddet ve alınması gereken önlemler hakkındaki sunumu ile  Mobbing ile Mücadele Derneğinin sağlık çalışanlarına yönelik iş yerinde psikolojik şiddetin sebepleri, bu konudaki istatistikler ve çözüm önerileri yer alıyor. 
 Tarım, Orman ve Köyişleri Komisyonu 15 Kasım’da yapacağı toplantıda; Yasa Dışı, Kayıt Dışı ve Düzenlenmemiş Balıkçılığı Önleme, Caydırma ve Ortadan Kaldırmaya Yönelik Liman Devleti Tedbirlerine Dair Anlaşmanın Onaylanmasının Uygun Bulunduğuna Dair Kanun Tasarısı, Türkiye Cumhuriyeti Hükümeti ile Bangladeş Halk Cumhuriyeti Hükümeti Arasında Tarım Alanında Bilimsel ve Teknik İşbirliği Konulu Mutabakat Zaptının Onaylanmasının Uygun Bulunduğuna Dair Kanun Tasarısı,  Türkiye Cumhuriyet Hükümeti ile Azerbaycan Cumhuriyeti Hükümeti Arasında Meteoroloji Alanında İşbirliğine İlişkin Mutabakat Zaptının Onaylanmasının Uygun Bulunduğuna Dair Kanun Tasarısı, Türkiye Cumhuriyeti Hükümeti ile Azerbaycan Cumhuriyeti Hükümeti Arasında Ormancılık Alanında İşbirliğine İlişkin Mutabakat Zaptının Onaylanmasının Uygun Bulunduğuna Dair Kanun Tasarısı’nı ele alacak. 
 Sağlık Çalışanlarına Şiddeti Araştırma Komisyonu’nun 15 Kasım’da yapacağı toplantının gündeminde ise Türk Hemşireleri Derneğinin hemşirelere yönelik şiddet ve alınması gereken önlemler hakkındaki sunumu ile  komisyonun bugüne kadarki çalışmaları ve rapor yazımına ilişkin değerlendirmeler bulunuyor.
 ANKA
  