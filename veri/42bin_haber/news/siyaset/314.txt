'Kuvvetler ayrılığının biletini kesmek istiyor'
CHP'li Tarhan, Başbakan'ın Kuvvetler ayrılığı ile ilgili sözlerini sert bir dille eleştirdi.
 CHP Grup Başkanvekili Emine Ülker Tarhan, Başbakan Recep Tayyip Erdoğan’ın kuvvetler ayrılığına ilişkin sözlerine, “Parmağıyla çağırdığı ve yönlendirdiği tüm kuvvetler yetmiyor Sayın Başbakan’a kuvvetler ayrılığının da biletini kesmek istiyor. Aslında demokrasiyi istemiyor Sayın Başbakan” dedi.
 CHP Grup Başkanvekili Emine Ülker Tarhan, TBMM’de düzenlediği basın toplantısında Başbakan Recep Tayyip Erdoğan’ın kuvvetler ayrılığına ilişkin açıklamalarına yanıt verdi. 
 “Sayın Başbakan’ın da Sayın Arınç’ın da sık sık birtakım inciler dizdiğini biliyoruz” diyen Tarhan, “Kuvvetler ayrılığının ne olduğunu önce anlatmak lazım Sayın Başbakan’a ve tiranlığın ne olduğunu anlatmak lazım” diyerek şöyle devam etti:
 “İktidarın tek elde toplanması babadan oğla da geçse fark etmez, isterse kendi kendisini atasın fark etmez veya seçimle de gelse fark etmez. Bunun adı istibdattır başka bir adı yoktur hukukta ve adı tiranlıktır. Aslında bugün yaşadığımız rejim otoriter bir rejim bunu hepimiz biliyoruz. Bunun bütün kuralları ve kurumları işliyor. Bunu biliyoruz. Ancak bununla yetinilmiyor bir totaliter rejim isteniyor. Bunun ipuçlarını görüyoruz. Fiili olan bu durumu bu otoriter sistemi anayasal zemine taşımak için bir işaret fişeği yakıldığını ben hissediyorum. Artık kendi yargıçlarına kendi getirdiği yargısına bile güvenmiyor ki bu tür söylemlerde bulunuyor Sayın Başbakan.”
 -“KUVVETLER AYRILIĞINI YOK ETMEYE ÇALIŞIYOR”-
 “Bu söylemiyle bence bir rejim bunalımını da göze almışa benziyor yani  bir rejim bunalımına işarettir diye düşünüyorum bu açıklamaları” ifadesini kullanan Tarhan, “Parmağıyla çağırdığı ve yönlendirdiği tüm kuvvetler yetmiyor Sayın Başbakan’a kuvvetler ayrılığının da biletini kesmek istiyor. Çünkü bindiği şey bir demokrasi tramvayıydı ama gerektiğinde oradan inecekti, belli ki ineceği gün gelmiş. Neredeyse kendisinden başka her şey kötü, her şey yanlış” dedi.
 -“TAM DENETİMSİZ MUTLAK İKTİDAR İSTİYOR”-
 Başbakan’ın kuvvetler ayrılığını yok etmek istediğini savunan Tarhan, şöyle dedi:
 “Kuvvetler ayrılığının mucidi sanki CHP’ymiş, Montesquieu değilmiş gibi muhtemelen öyle zannediyor, kuvvetler ayrılığını da yok etmek istiyor Sayın Başbakan. Muhtemelen şunu söylüyor, ‘ecdadım uygulamadıysa kuvvetler ayrılığı kötüdür, ben de uygulamayacağım’ diyor, bize bu mesajı veriyor. Bu adam hep birilerini hedef gösteriyor. Beni birileri mağdur ediyor diye ağlıyor, kişi ya da kurum fark etmez itibarsızlaştırıyor, hedef gösteriyor. Kuvvetler ayrılığını yok etmeye çalışıyor. Kuvvetler ayrılığı demokrasi demek. Aslında şunu demek istiyor, aslında ben demokrasi istemiyorum. Aslında demokrasiyi istemiyor Sayın Başbakan. Demokrasi bana engel oluyor demek istiyor. Sureti haktan da görünmeye çalışsa bunu da yapsa fakir edebiyatı da yapsa mağdur edebiyatı da yapsa ağlasa da sızlasa da diktatörlük aslında diktatörlüktür. Böyle bir adamın sonraki talebi de padişahlığın dahi kendisine engel olduğundan şikayet edip ağlamak olabilir. Ama kuvvetler ayrılığı ne demek diye Başbakan’a sorsanız acaba tanımını biliyor mu, çok merak ediyorum. Bu tanımı bilmeyen birisi diktatörlüğe girişin dersini verebiliyor bize. Yarından itibaren muhtemelen şürekâsı da çıkacak televizyon televizyon dolaşacak ve şöyle diyecek; diktatörlük şöyle iyidir, böyle iyidir diye Türk halkının zekasıyla bir kez daha alay etmeye kalkışacaklar. Kuvvetin tek elde toplanmasını istiyor ve bunun hazırlıklarını yapıyor. Anayasa masasına getirdikleri başkanlık sistemine ilişkin önerilere baktığımızda aslında bunun ipuçlarını görüyoruz. Recep Tayyip Erdoğan bunu yapmak istiyor, tam denetimsiz mutlak iktidar istiyor.”
 -“ARINÇ PARTİSİ TARAFINDAN GÜNDEM DEĞİŞTİRME APARATI OLARAK KULLANILIYOR”-
 Başbakan Yardımcısı Bülent Arınç’ı da eleştiren Tarhan, “Sayın Arınç aslında partisi tarafından gündem değiştirme aparatı olarak kullanılıyor. Sık sık timsah gözyaşlarıyla gündeme gelmek gibi bir alışkanlığı da var. Bu zihniyetin sahte gözyaşları artık kabak tadı verdi. Sayın Arınç söyledi, kendisi söyledi. Sayın  Arınç durduğunuz yerden kuşkunuz var, durduğu yerden kuşkusu olduğu anlaşılıyor. Ve istediği yere gitmek için hala geç değil. Bir yerlere gitmek istiyorsa gidebilir” diye konuştu.
 ANKA
  