Erdoğan: Eyvah zılgıtı da yedik
Başbakan Recep Tayyip Erdoğan Mardin'de toplu açılış töreninde konuştu. Şırnak Aile Destek Merkezi'nin açılışında, kadınların mutluluklarını ifade etmek için zılgıt çekmesi üzerine Erdoğan, 'Eyvah zılgıtı da yedik' dedi.
Başbakan Recep Tayyip Erdoğan, Hükümet olarak tarihi nitelikte bir adım attıklarını, inkar, asimilasyon politikalarını sona erdiklerini, 10 yıllar boyunca devam eden sorunların üzerine kararlılıkla gittiklerini, Doğu'nun Güneydoğu'nun kırık kalbini tamir etmek, gönülleri kazanmak için zor ve çetin bir mücadele verdiklerini belirterek, 'Ama artık öyle bir noktaya geldik ki şimdi söz sırası sizde, eyleme geçme sırası sizde. Şimdi artık sürece dahil olma, süreçte sorumluluk alma sırası sizde. Biz hükümet olarak onlarca adım attık, şimdi sizlerden bir adım bekliyoruz. Biz bu adımı bütün kardeşlerimizden bekliyoruz' dedi.

Erdoğan, Mardin Karayolları Meydanı'nda düzenlenen toplu açılış töreninde, 12 Haziran seçimlerinde Mardin'de miting yaparken bir söz verdiklerini, geçen yıl 8 Mart'ta toplu açılış törenlerinde de bir müjde açıkladıklarını söyledi.

Mardin'in artık Büyükşehir Belediyesi statüsüne kavuştuğunu belirten Erdoğan, 'İnşallah önümüzdeki yıl seçimlere Büyükşehir Belediyesi olarak girecek' diye konuştu.

Mardin'in tüm sınırlarının Mardin Büyükşehir Belediyesi'ne dahil olacağını dile getiren Erdoğan, 'Ne demek bu? Mardin'in genelinde tüm planları Mardin Büyükşehir Belediyesi yapacak. Buna nazım imar planları deriz. 5 binlik, 25 binlik, 50 binlik, 100 binlik planları yapacak' dedi.

Mardin'in genelindeki tüm atıksu kanallarını Büyükşehir Belediyesi'nin yapacağını anlatan Erdoğan, 'Yani artık kanallar caddelerden akıp gitmeyecek. Atık su, pislik oralardan akıp gitmeyecek. Bitmedi. Tüm Mardin'in içme suyunu kim temin edecek, Büyükşehir Belediyesi temin edecek. Şebekelere varıncaya kadar Büyükşehir Belediyesi halledecek. Bununla ne yapılmak isteniyor? Bununla Mardin'in genelinde bir plan bütünlüğü hallediliyor. Yani böyle ucube bir yapılanma olmayacak. Mardin'in o tarihi yapısı ne denli güzelse Mardin'in tamamı aynı güzelliğe yeniden kavuşacak' diye konuştu.

-'Mardin'deki dayanışma inşallah tüm Türkiye'ye sirayet edecektir'-

Belediyeciliğin AK Parti iktidarının işi olduğunu vurgulayan Erdoğan, şöyle devam etti:

'Belediyecilikten gelmiş bir Başbakan olarak, bir kardeşiniz olarak bu hassasiyet içinde bu adımı atıyoruz ve Mardin'i daha farklı güzelliklerde görmek istiyoruz. Onun için inşallah Mart 2014, Mardin'de yeni bir dönemin başlangıcı olacaktır. Geçen ay 24 Ocak'ta Mardin'e bir başka müjde daha verdik. Mardinli bir kardeşiniz, sizlerin oylarıyla Meclis'e gelen sizin vekiliniz Sayın Muammer Güler kardeşimizi İçişleri Bakanı olarak atadık. Mardinli bir İçişleri Bakanı, özellikle de yerel yönetimlerden birebir ilgilenmesi bakımından çok önemli. Kendisinden sadece Mardin değil inşallah 80 vilayetimiz de istifade etmiş olacak. Hem valilikten, yerel yöneticilikten gelmiş birisi olarak bu deneyimini Mardin'de ve diğer vilayetlerimizde aynı heyecanla aynı aşkla kullanacaktır. Tabii Mardin'deki huzur, Mardin'deki kardeşlik, Mardin'deki dayanışma inşallah tüm Türkiye'ye sirayet edecektir.'

Gittiği her yerde Mardin'i diğer 80 vilayete örnek gösterdiğini belirten Erdoğan, Mardin'deki kardeşliği, renkliliği, uyumu, ahengi gittiği her ilde anlattığını bildirdi.

Mardin'in son 10 yılda kardeşlikle büyüdüğünü dile getiren Erdoğan, 'Daha da güzelleşti ve inşallah önümüzdeki süreçte daha da büyüyecek ve güzelleşecek. Bir zamanlar burada Mardin Valisi olan Mehmet Bey, şu anda biliyorsunuz Emniyet Genel Müdürümüz. Dolayısıyla Mardin, gerek Emniyet Genel Müdürümüz, gerek İçişleri Bakanımız, hep birlikte bir dayanışmayla inşallah Mardinimize de ülkemize de bütün bu anlayışı, bu huzuru, bu mutluluğu, bu dayanışmayı taşıyacaklar. Mardin, kardeşlikle büyüyerek, bu bölgedeki diğer tüm illere de örnek oldu ve olmaya devam edecek' diye konuştu.

-'Terörün sinsi baskısına artık 'dur' demenizi bekliyoruz'-

'Bugün burada bir şeyi sizlerle açık açık konuşmak zorundayım' diyen Başbakan Erdoğan, şunları kaydetti:

'Hükümet olarak tarihi nitelikte bir adım attık. Türkiye'de ret, inkar, asimilasyon politikalarına son verdik. On yıllar boyunca devam eden sorunların üzerine kararlılıkla gittik. On yıllar boyunca görülmeyen, inkar edilen, ihmal edilen meselelere büyük bir samimiyetle eğildik. Doğu'nun, Güneydoğu'nun kırık kalbini tamir etmek için, gönülleri kazanmak için gerçekten zor, gerçekten çetin bir mücadele verdik. Ama artık öyle bir noktaya geldik ki şimdi söz sırası sizde. Şimdi artık eyleme geçme sırası sizde. Şimdi artık sürece dahil olma, süreçte sorumluluk alma sırası sizde. Biz Hükümet olarak onlarca adım attık. Şimdi sizlerden bir adım bekliyoruz. Biz bu adımı bütün kardeşlerimizden bekliyoruz. Biz bu adımı özellikle hanım kardeşlerimizden, annelerden bekliyoruz. Sizden şu terörü, şu terörün kanlı cinayetlerine, şu terörün sinsi baskısına artık 'dur' demenizi, cesaretle buna karşı çıkmanızı bekliyoruz. Eğer terör sona ererse inanın ne Mardin'de ne Diyarbakır'da ne Siirt'te, Muş'ta, Bingöl'de işsizlik diye inanıyorum ki Allah'ın izniyle bir sorun kalmayacak.'

-'Destek verirseniz, buralarda kanı, gözyaşını artık gündemden çıkartırız'-

Şu anda Gaziantep'te işsizlik diye bir sorunun bulunmadığına işaret eden Erdoğan, şöyle devam etti:

'Çok enteresan Gaziantep, Gaziantep'in dışından işsiz alıyor. Böyle bir noktaya geldi. Niye? Çünkü terör Gaziantep'e sızamadı, oraya giremedi. Ara sıra deneme yollarına başvurdu, netice alamadı. Eğer şu terör bitsin, Tunceli'de, Van'da, Hakkari'de, Batman'da, Şırnak'ta, Bitlis'te yoksulluk diye bir şey kalmayacaktır. O zaman oraya yatırım gidecektir. Ama şu anda yatırım gidiyor mu? Gitmiyor. Niye? Yatırımcı huzur arar. Yatırımcı terörün olduğu bir yere gitmez, riskli olan bir yere gitmez. Kendi insanına, dükkanlarının kepengini indirten teröristin olduğu bir yere yatırımcı gider mi? Gitmez. Kepenkler indiriliyor. Niçin? Yani o insanların ekmek parasında gözü olan bir zihniyetin bu ülkeye faydası olur mu? Tehditle, baskıyla kuzu kuzu kepenkler ne oluyor, indiriliyor.'

Şu anda Şanlıurfa'nın son derece hızla büyüdüğünü ve geliştiğini, hem işsizliğin hem yoksulluğun üzerine çok hızlı şekilde gittiğini dile getiren Erdoğan, 'Gaziantep'te organize sanayi bölgeleri yetmiyor. Bir tanesi açıldı bitti, 2 açıldı bitti, 3 açıldı bitti, 4 açıldı bitti, 5 açıldı bitti, şimdi 6 ve 7. organize sanayi bölgeleri kuruluyor. Adıyaman, aynı şekilde huzurla, güvenle büyüyor. Mardin dayanışmayla ve hoşgörüyle büyümeye inşallah devam ediyor' dedi.

Ancak daha kat edecekleri uzun bir mesafe, çözüme kavuşturmaları gereken meseleler olduğunu vurgulayan Erdoğan, 'Eğer sizler bize destek verirseniz, siz bizim yanımızda, bizim arkamızda durursanız, Allah'ın izniyle biz buralarda da işsizliği, yoksulluğu, acıyı da kanı, gözyaşını da artık gündemden çıkartırız' diye konuştu.

-'Çözüm sürecini bu gür sadalarınız sona kadar götürecektir'-

Başbakan Erdoğan konuşmasının ardından Şırnak, Muş, Tunceli, Diyarbakır, Tarsus ve Kızıltepe'ye canlı yayınla bağlanarak buradaki başta aile destek merkezleri olmak üzere çeşitli yatırımların açılışını yaptı.

Şırnak Aile Destek Merkezi'nin açılışında, kadınların mutluluklarını ifade etmek için zılgıt çekmesi üzerine Başbakan Erdoğan, 'Eyvah zılgıtı da yedik' dedi.

Erdoğan, merkezin görüntülerini ekranda izlerken, 'Fatma Hanım, çok güzelmiş, maşallah gitarlar falan var. Bizim buralara saz da lazım' diye konuştu.

Erdoğan, açılışı gerçekleştiren Şırnak Milletvekili Emir Dindar'a seslenerek, 'Emir Bey sen de çalıyor musun' diye sordu.

Dindar da 'Çalmayı değil ama dinlemeyi biliyorum' cevabını verdi. Dindar'ın bu cevabı gülüşmelere neden oldu.

Başbakan Erdoğan, Mersin'in Tarsus ilçesindeki açılışa bağlanırken de 'Mardin nire, Tarsus nire' dedi.

Erdoğan, son olarak Mardin'deki hizmet tesis ve yatırımların açılışlarını eşi Emine Erdoğan ve törene katılan diğer bakanlarla gerçekleştirdi. Kurdeleyi keserken 'Mardin seninle gurur duyuyor' sloganları atan vatandaşlara dönen Erdoğan, 'Sesiniz her zaman böyle gür çıksın. İnşallah bu çözüm sürecini sizin bu gür sadalarınız inanıyorum ki sona kadar götürecektir. Gayretleriniz daim olsun. Muhabbetiniz ziyade olsun' diyerek, nice açılış törenlerinde beraber olmayı diledi.

Törene, Başbakan Erdoğan'ın kızı Sümeyye Erdoğan, oğlu Bilal Erdoğan, İçişleri Bakanı Muammer Güler, Aile ve Sosyal Politikalar Bakanı Fatma Şahin, Ulaştırma, Denizcilik ve Haberleşme Bakanı Binali Yıldırım, Gıda, Tarım ve Hayvancılık Bakanı Mehdi Eker, Maliye Bakanı Mehmet Şimşek, Milli Eğitim Bakanı Nabi Avcı, Başbakanlık Müsteşarı Efkan Ala, Mardin ve çevre illerin bazı milletvekilleri katıldı.

Törenin ardından Mardin Valiliği'ne beraberindeki bakanlarla yürüyerek geçen Erdoğan, çevredeki binalardan kendisine seslenen ve el sallayan vatandaşlara el salladı, engelli bir kız çocuğu ve annesiyle ilgilendi.