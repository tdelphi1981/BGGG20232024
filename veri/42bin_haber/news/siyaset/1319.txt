'Öcalan'dan mektup aldın mı?'
 
  CHP Genel Başkan Yardımcısı ve Parti Sözcüsü Haluk Koç, Abdullah Öcalan'ın Başbakan Erdoğan'a bir mektup yazdığını ileri sürdü.
 
 CHP Merkez Yönetim Kurulu (MYK) Genel Başkan Kemal Kılıçdaroğlu'nun yurt dışında olması dolayısıyla Genel Başkan Yardımcısı Adnan Keskin başkanlığında toplandı.
 
 Toplantı sonrası gazetecilerin sorularını yanıtlayan Haluk Koç, gündeme ilişkin değerlendirmelerde bulundu. 
 
 Yeni anayasa sürecinin ilginç bir boyuta geldiğini savunan Haluk Koç, ''Uzlaşma masasının birdenbire Başbakan tarafından tekmelenmeye başladığını ve eş zamanlı olarak da bazı gelişmelerin yaşandığını'' iddia etti.
 
 Meşru zemindeki gerçekten çağdaş anayasa yapma özlemiyle kurulan masanın tekmelendiğini, eş zamanlı olarak da İmralı'da anayasa pazarlığı masası kurulduğunu'' öne süren Koç, ''Neler oluyor İmralı'da Ne pazarlığı yapılıyor '' diye sordu.
 
 Koç, sözlerini şöyle sürdürdü:
 
 ''İmralı'da Apo, Türkiye Cumhuriyeti Başbakanı'na bir mektup yazdı mı? Bu kadar ahkam keseceğine, sağda solda bağırıp çağıracağına, çık mertsen, gerçekten söylendiği kadar cesursan, 'evet böyle bir mektup var. Bu mektubun içeriği bu' de.
 
 CHP Genel Başkanı'nı terör örgütü üyeliğine davet edeceğine çık, bunları açıkla. Neden Ankara'daki masa tekmeleniyor, İmralı'daki masa pazarlık masası haline geliyor.
 
 Başbakan şunu hiç unutmasın, kendi saha ve seyircisinin önünde tezahüratlar eşliğinde CHP'ye sataşmayı bıraksın. Hiç unutma Sayın Başbakan, sen, İmralı'da Apo'ya müteahhitlik yapan bir başbakansın. Sen kafandaki başkanlık sistemini getirip başkan olabilmek için bu milletin değerlerini pazarlık konusu yapan bir başbakansın.'' 
 
 AA