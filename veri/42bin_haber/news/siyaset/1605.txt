Selahattin Demirtaş: 'Başbakan'a karşı komplo içinde olmayız'
BDP Eşbaşkanı Selahattin Demirtaş, İmralı'yla görüşme notlarını kendilerinin sızdırmadığını söyledi. Demirtaş, 'Baldıran zehiri içeceğini söyleyen Başbakan'a karşı komplo içinde olmayız' dedi.
Barış ve Demokrasi Partisi (BDP) ile Demokratik Toplum Kongresi (DTK) heyeti, Kuzey Irak'ın Süleymaniye kentinde İslami Birlik Hareketi'ni ziyaret etti ve burada temaslarda bulundu.

Ziyaret sonrası konuşan BDP Eşbaşkanı Selahattin Demirtaş şunları söyledi:

'Biz hiçbir zaman 'ben baldıran zehiri içmeye hazırım' diyen bir Başbakan'a karşı komplo içerisinde olmayız. Böyle bir ahlaksızlık içerisinde olmayız. Bundan herkesin içinin rahat olması lazım. Sayın Başbakanın içinin rahat olması lazım. Biz bu süreçte çözüm olanağının zeminini güçlendirmeye çalışıyoruz. Görüşme notları bizim tarafımızdan sızdırılmadı. Biz de bu konuda kendi içimizde araştırma yapıyoruz.'