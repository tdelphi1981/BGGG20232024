BDP heyeti İmralı'ya ne zaman gidecek?
 
 Terör sorununun çözümüne yönelik adımlar bir bir atılıyor. "Çözüm için önemli bir kavşaktayız" diyen Adalet Bakanı Sadullah Ergin, BDP heyetinin önümüzdeki günlerde İmralı'ya gideceğini söyledi. 
 TRT 1'de yayınlanan Enine Boyuna programına konuk olan Ergin, sürece ilişkin önemli bilgiler verdi. 
 "BDP heyeti İmralı ziyareti önümüzdeki günlerde" 
 Ergin'e ilk olarak BDP'lilerin İmralı'ya ne zaman gideceği soruldu. Bakan Ergin, bu soruya şu cevabı verdi: 
 "BDP heyeti şu an gitmek istiyor. Uygun zemin oluştuğunda bu yapılır. Bu haftaya olur, önümüzdeki haftaya olur ama sürecin uzamaması gerektiğini düşünüyorum." 
 BDP'den kimler gidecek? 
 BDP'den İmralı'ya kimlerin gideceği konusunda ise bir netlik olmadığını ifade eden Ergin, "İstihbarat birimimizin adada temasları devam ediyor. O temasların ortaya çıkardığı bir takım veriler ve tabiî ki siyaset kurumunun kendi değerlendirmeleri algıları var. Muhatabınız siyaset kurumunun kendi talepleri var. Bütün bunların buluştuğu nokta isimleri belirleyecek. Önemli olan süreci işletecek bir sonucu görmek ve netice itibarı ile insanlar 'şu gitti, bu gitti'den ziyade sonuca bakacak" diye konuştu. 
 "Bu süreci duygulara kurban etmeyelim" 
 Adalet Bakanı, süreçten beklentilerini ise şu sözlerle anlattı:
 
 "Duygusal bariyerleri aşarsak netice almamak için hiçbir neden yok. Yeter ki bu süreci duygulara kurban etmeyelim. Yeter ki geçmişteki algılarımızı şu anki mevcut realitenin önüne koymayalım. Netice alınabilir gibi geliyor bana. Çünkü bu süreç netice alınır ise bölge üzerinde hesabı olan bir çok küresel aktör hesabında değişiklik olacaktır. Bu da bu sürecin nezaketini artırıyor. Sabote edilme ihtimalini artırıyor."