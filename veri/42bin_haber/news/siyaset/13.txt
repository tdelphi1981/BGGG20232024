'Tasarı, bize rağmen yasalaşırsa Anayasa Mahkemesi'ne başvuracağız'
TBMM İçişleri Komisyonu'nda, Büyükşehir Belediyesi Kanunu ile Bazı Kanun ve KHK'lerde değişiklik yapan kanun tasarısının 1. maddesi üzerinde görüşmeler sürüyor.
 MHP Yozgat Milletvekili Sadir Durmaz, tasarının, dönüşü olmayan, sıkıntıya yol açacak, anayasaya aykırılıklar içeren bir düzenleme olduğunu savundu.
 ''Belediyeleri kapatarak, demokratik katılımı, ileri demokrasiyi nasıl kuracaksınız?'' sorusunu yönelten Durmaz, tasarıyla ülkenin geleceğinin karartıldığını ileri sürdü.
 Durmaz, ''Yanlış hesap Bağdat'tan değil, alt komisyondan döndü. Tasarı, şehitlerimizin ruhunu incitmektedir, şehit ve gazilerimize hürmetsizliktir, PKK'nın zaferinin ilanı, milletimizin, aslanın kediye boğdurulması misali diz çöktürülmesidir'' dedi.
 CHP İstanbul Milletvekili Celal Dinçer, AK Parti'nin, tasarıyla, anayasa suçu işlediğini ileri sürdü. Beldelerin kapatılmasıyla, yerel demokrasinin zaafa uğratılacağını belirten Dinçer, tasarının mevcut haliyle çıkması durumunda, ileride felaket getirebileceğini ifade etti.
 CHP İzmir Milletvekili Birgün Ayman Güler, tasarının anayasaya aykırı olduğunu savunarak, ''Bize rağmen yasalaşırsa Anayasa Mahkemesi'ne başvuracağız. Yerel yönetim terminatörüsünüz'' dedi.
 Her tüzel kişilik için kararın ayrı ayrı verilmesi gerektiğini vurgulayan Güler, ''toptancı'' bir şekilde, tek tek varlık hakkı kazanan yerel yönetimlerin ortadan kaldırılamayacağını belirtti.
 Tasarının görüşmeleri, verilen aranın ardından 1. madde üzerinde devam edecek. AA