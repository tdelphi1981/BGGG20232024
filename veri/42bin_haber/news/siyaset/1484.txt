DDP'den o harfler için kanun teklifi
BDP'li Kurt'tan ê, î, x,w,q harfleri için kanun teklifi
Barış ve Demokrasi Partisi (BDP) Hakkari Milletvekili Adil Kurt; ê, î, x,w,q harflerinin alfabede kullanılması için kanun teklifi verdi. 

 Adil Kurt, 1353 Sayılı Türk Harflerinin Kabul ve Tatbiki Hakkında Kanunda Değişiklik Yapılmasına Dair Kanun Teklifi'ni Meclis Başkanlığı'na sundu. Teklifin gerekçesinde, Türkçede bulunmayan ê, î, x,w,q harfleri nedeniyle Kürtçe isimlerin fiilen engellendiği belirtildi. "Doğu ve Güneydoğu bölgelerindeki birçok belediyenin anadilde hizmet sunma, Kürtçe basılmış broşür, afiş, davetiye kartlarından dolayı yerel yöneticiler hakkında sayısız davalar bulunmaktadır. Başta parklar olmak üzere birçok yere verilen Kürtçe isimlere mülki amirleri ve savcılar tarafından, TCK'nın 222. maddesi kapsamında Harf Kanunu'na muhalefetten çok sayıda dava açılmış, parklara ve kültür merkezlerine verilen isimler iptal edilmiştir." denildi. 

 Teklifle; ê, î, x,w,q harflerinin verilecek tapu kayıtları ve senetleri, nüfus ve evlenme cüzdanları ve kayıtları, askeri hüviyet ve terhis cüzdanı gibi özel isimlerin kullanımının söz konusu olduğu durumlarda ilgili kayıtlarda yer alabilmesi öngörülüyor. 

 Kurt'un teklifi, ilgili kanunun 2. maddesine, "Kamu hizmetinden yararlanmanın söz konusu olduğu sağlık, eğitim gibi sair hakların söz konusu olduğu durumlarda vatandaşlar kendi anadillerini özgürce kullanabilirler. Bu özgürlük vatandaşların kendi anadillerinde bulunan alfabeyi kamusal alanlarda kullanabilme hakkını da barındırır. Devlet söz konusu kamusal hizmetlerin gereği gibi verilmesi için uygun önlemleri pozitif yükümlülüğü gereği almakla sorumludur." ifadesinin eklenmesini öngörüyor.