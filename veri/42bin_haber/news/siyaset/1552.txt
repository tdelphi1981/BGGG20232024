Erdoğan kafataslarını gösterip sordu: Millet tarifi bu mu?
Başbakan Erdoğan, grup toplantısında Türk Antropoloji Enstitüsü'nün bir kitabındaki kafataslarını göstererek, "10 ayrı bölgede kafatasları ölçülmüş. Bizim millet tarifimiz bu olabilir mi" diye konuştu.
Başbakan Tayyip Erdoğan, partisinin grup toplantısında konuştu.

Mardin'de kullandığı "Her türlü milliyetçilik ayağımızın altındadır" ifadesiyle ilgili konuşan Erdoğan, şunları söyledi: "MHP ve CHP tarafından sözlerim istismar edilmek istendi. CHP Genel Başkanı çıktı bu sözleri Rize'de söyleyemezsin dedi. Biz konuştuğumuz yere göre, kişiye göre dil kullanan bir iktidar olmadık. CHP Genel Başkanı gitsin önce aynaya baksın. Ankara'da, İzmir'de salladığı bayrağımızı gidip Hakkari'de sallayamayan biri çıkıp bizi farklı yerlerde farklı konuşmakla itham edemez. Cumhuriyeti istismar edeceksin, sonra da Hakkari'de bir tek Türk bayrağı olmadan miting yapacaksın. Kılıçdaroğlu cesareti varsa, İzmir milletvekilini de yanına alsın o düşünceleri Tunceli'de kendi memleketinde dile getirsin. Televizyondaki millet tanımını Tunceli'de yap seni görelim. CHP Genel Başkanı milliyetçilik ve ulusalcılık aynı şey dedi, sevsinler seni.

Size tarihi vesika göstermek istiyorum. Türk Antropoloji Enstitüsü'nün bir kitabı. Kitapta raflarda yüzlerce kafatası var. Kadın ve erkekler üzerinde ölçümler yaplııyor. Kitabın 53. sayfasında yine raflarda kafatasları. 10 ayrı bölgede kafatasları ölçülmüş. Bizim millet tarifimiz bu olabilir mi? Bunun bizim dinimizde, bizim ruh dünyamızda yeri olabilir mi? BDP'nin peşine takılmış olan seçmen kardeşlerime, CHP seçmeni, MHP seçmeni kardeşlerime sesleniyorum. Rabbim "Sizi boylar halinde, kabileler halinde yarattık. Ta ki, tanışanısız" diye buyuruyor. Ardından devam ediyor Allah katında üstünlük takvadadır. Peygamber efendimiz de Arap'ın Acem'e, Acem'in Arap'a üstünlüğü yoktur diyor. 

Milliyetçilik ayağımızın altındadır derken aşağılanmayı, etnik kökene dayalı bir milliyetçiliği kastediyoruz. Irkçılık anlamında da CHP'nin izinden giden BDP'nin milliyetçilik anlayışına prim vermeyiz. Biz milliyetçiliği yaşayan ve yaşatan bir partiyiz. Sloganlara sıkıştıran değil, millete hizmetle özdeşleştiren bir partiyiz. "