DHKP-C operasyonu suikastleri önledi
Başsavcısı Çolakkadı, DHKP-Cye yönelik son operasyonlara açıklık getirdi. Çolakkadı, Karakol basan, polisleri şehit eden bir örgütün suikastlerini önledik dedi.

CHP lideri Kemal Kılıçdaroğlu’nun “Bu ülkede adalet yok. Avukatları tutukluyorlar” diyerek eleştirdiği terör örgütü DHKP-C soruşturmasıyla ilgili İstanbul Başsavcılığı’ndan açıklama geldi. Başsavcı Turan Çolakkadı, aralarında avukatların da olduğu çok sayıda kişinin yakalandığı DHKP-C operasyonlarının Belçika ve Hollanda’dan gelen bilgi ve belgeler üzerine yapıldığını açıkladı. Çolakkadı, operasyonlarla karakol basan, 3 polisi şehit eden, üst düzey bürokratları fişleyen örgütün birçok suikastının önlendiğini açıkladı. Operasyonlarda örgüt üyelerinin başta siyasi parti üyeleri, bürokratlar, hakim ve savcılar ile emekli asker ve polisler hakkında bilgi topladıkları, kamu kurum ve kuruluşlarının fotoğraflarını çekip krokilerini çizdikleri belirlenmişti. Çolakkadı, İstanbul Adalet Sarayı’nda başsavcıvekilleri Fikret Seçen ve Ateş Hasan Sözen ile birlikte basın toplantısı düzenleyerek operasyonlara yönelik eleştirilerin gerçeği yansıtmadığını, her şeyin yasaya uygun yapıldığını söyledi. Çolakkadı, özellikle Halkın Hukuk Bürosu avukatları hakkında açılan soruşturmada  kapsamlı delillere ulaşıldığını söyledi. Çolakkadı, “Tanık beyanları, teknik takip var; izleme, telefon dinlemelerini kaydetme gibi... Bunların ne olduğunu soruşturmanın gizliliği içinde olduğu için anlatmayacağız” dedi. Tüm işlemlerin mahkeme kararı ile yapıldığını vurgulayan Çolakkadı, “Halkın Hukuk Bürosu’nda arama ve yakalama yapıldı. Aranan kişiler de yakalandı” diye konuştu.