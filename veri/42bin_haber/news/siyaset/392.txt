Davutoğlu'ndan Kılıçdaroğlu'na sert sözler!
Dışişleri Bakanı Davutoğlu, CHP Genel Başkanı Kemal Kılıçdaroğlu'nun kendisine yönelik eleştirilerine cevap verdi. Davutoğlu, "Beni değerlendirmek haddi değil. Türkiye siyasi tarihinde virgül bile olamayacak. Kendisine okumasını tavsiye ediyorum" dedi.
Dışişleri Bakanı Ahmet Davutoğlu, Samanyolu televizyonunda Gündem Özel programına katılarak dış politikaya ilişkin soruları yanıtladı. Davutoğlu, Suriye'de muhaliflerin toparlandığını ve böylece bazı devletlerin ortaya attığı 'Suriye muhalefeti dağınık' argumanının da ortadan kalktığını kaydetti.

Suriye'deki rejimden kaçışların arttığını ifade eden Davutoğlu, uluslararası alanda Rusya da dahil Esed'in artık kalamayacağı yönünde bir kanaat oluştuğunu belirterek, 'Ancak ben uluslararası toplumdan çok, Suriye halkına güveniyorum. Türkiye ve Suriye'nin ebedi kardeştir' dedi.

Suriye'de geçiş yönetimi kurulmasının zaruret olduğuna dikkati çeken Davutoğlu, PKK-PYD yapılanması konusunda 'Böyle bir kaotik durumdan istifade etmek isteyen ülkeler de olur, gruplar da olur, terör grupları olur, herkes hesaplamalar içinde olabilir. Uluslararası ve bölgesele terör yapılanmalarının içeride yer etmesi, bu konuda PKK ve PYD unsurları bir tehdittir. Suriye'de büyük bir tehdittir, bölgede büyük bir tehdittir, bize büyük bir tehdittir' diye konuştu.



-Eleştirilere cevap-

Suriye muhalefetinin talebi üzerine Cumhuriyet Halk Partisi (CHP) yöneticileriyle muhalifler arasında görüşme yapılacağına ilişkin soruyu yanıtlayan Davutoğlu, 'Şu ana kadar CHP'nin eli Suriye halkının eline değmedi. Ne muhaliflerle görüştüler ne de mültecilerle. Suriye muhalefetinin bu yaklaşımı, CHP'den daha geniş bir perspektife sahip olduklarını gösteriyor' değerlendirmesinde bulundu.

CHP Genel Başkanı Kemal Kılıçdaroğlu'nun kendisine yönelik eleştirilerine de cevap veren Davutoğlu, 'Beni değerlendirmek haddi değil. Türkiye siyasi tarihinde virgül bile olamayacak. Kendisine okumasını tavsiye ediyorum' ifadelerini kullandı.

-Patriot füzeleri konusu-

Akçakale'deki Türk vatandaşların hayatını kaybettiği olay sonrası patriot füzelerinin gündeme geldiğini hatırlatan Davutoğlu, NATO-İsrail işbirliği sürecinin konuyla ilgisi olmadığını vurguladı. Davutoğlu, şunları söyledi:

'Patriotlarla bunun hiçbir alakası yok. Bunu iddia edenler, NATO'nun işleyişini bilmezler. Açıkça söylüyorum: Saptırıyorlar. Türkiye'nin elde ettiği diplomatik başarıyı gölgelemeye çalışıyorlar. Burada büyük bir başarı var. Ancak İsrail basını bu başarıyı gölgede bırakmak için bir operasyon yaptı. Sanki Türkiye şartlarını gevşetmiş gibi. İsrail'den gelen bu haberlere inanmaya meyilli bazı kesimler de bizim söylediklerime değil, İsrail basınının söylediklerine itibar ederek böyle bir algı oluşturmaya çalıştılar. Kendi hükümetlerine inanmayıp bu haberlere dayalı yorum yapanları da gerçekten anlamaktan zorluk çekiyorum.'

Patriot savunma sisteminin herhangi bir saldırı olmadığı sürece harekete geçmeyeceğini ifade eden Davutoğlu, bu sistemin İran için tehdit olmadığını, güvenlik riski ortadan kalktıktan sonra patriotların gideceğini vurguladı.

Bakanlık olarak ayladır süren bir çalışma içerisinde olduklarını belirten Davutoğlu, hükümet olarak görevlerinin Türkiye'ye yönelik her türlü riskin göz önünde bulundurularak, ona göre tedbirler almak olduğunu ifade etti.

Davutoğlu, Türkiye'nin füze savunma sistemi ihtiyacına değinirken, 'Ancak NATO sistemi içinde olduğumuz için şu ana kadar zaten entegre bir füze savunma sisteminin parçası olduğumuz için, ulusal kapasitemizi geliştirmediğimiz füze savunmasıyla ilgili tedbir alınması gerekmekte' ifadelerini kullandı.