'Öcalan Kürt halkının önderidir'
Şanlıurfa'da BDP Kongresi'nde konuşan Şanlıurfa Milletvekili İbrahim Binici, BDP'li vekillerin İmralı'da hükümlü bulunan PKK lideri Abdullah Öcalan'la yaptığı görüşmeyi değerlendirdi 
 Şanlıurfa BDP Kongresi belediyeye ait Mehmet Akif İnan Salonu'nda gerçekleşti. 'Binler içeride on binlerle kongreye gidiyoruz’ sloganının atıldığı kongreye 489 delegenin katılımıyla tek liste halinde gidildi. 
 Türk bayrağı ve BDP bayraklarıyla süslü salona gelen BDP Milletvekili İbrahim Binici, CHP İl Başkanı Ferhat Karataş ile kongerede aday gösterilen Halit Yıldıztekin, partililerin tezahüratıyla karşılaştı. 
 Saygı duruşuyla başlayan kongrede gündem maddelerinin okunmasının ardından konuşmalara geçildi. 
 Kürsüye çıkan BDP Şanlıurfa Milletvekili İbrahim Binici, önemli ve tarihi bir süreçten geçildiğini belirterek, bağımsız milletvekili Ahmet Türk ile BDP’li Ayla Akat’ın İmralı’da müebbet hapis cezasını çekmekte olan Abdullah Öcalan’la görüşmesini olumlu bir gelişme olduğunu vurgulayarak şöyle konuştu: 
 "Bu sürecin işlemesi noktasında canı gönülden destekleyeceğimizi bildiriyorum. Ancak partimiz ve diğer bileşenleri Sayın Öcalan’ı daha önceden adres gösterdiğimiz için yine sistem partileri tarafından hedef tahtasına oturtuluyordu. Ama bugün başta iktidar olmak üzere tek ses yok. Çünkü Sayın Öcalan bir tek ve dört parçada Kürt halkının önderidir, lideridir." 
 Konuşmaların ardından delegeler oy kullanmaya geçti. 
 Ömer ŞULUL/ŞANLIURFA, (DHA)