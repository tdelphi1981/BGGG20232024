Çocuğu kaçırılan aileler de umutlu
Terör sorununu sonlandırmak için başlatılan süreçle birlikte örgütün elinde bulunan kamu görevlilerinin bırakacağını duyurması, çocukları PKK tarafından kaçırılan aileleri de umutlandırdı.

Çocukları zorla dağa götürülen aileler İHD Şubesi başta olmak üzere STK’lardan aracılık yapmasını istedi. En son başvuru 7 Mart 2013’te İHD Van Şubesi’ne yapıldı.  
Şeyma S. Kandil’e mi götürüldü 
STAR’ın sorularını yanıtlayan Ömer Işık, “Kızı kaçırılanlandan Naze S. bize 3 gün önce başvurdu. Başvuruda ‘Kızımın yaşı ufak. Eğer örgütün elindeyse kızımı bıraksınlar’ dedi. Ancak olay yargı aşamasında. Çocuğun kaçırılmasıyla ilgili iki aile arasında da kavga çıktı” dedi. Edinilen bilgiye göre Şeyma S.’nin teröristlerle buluşmasını sağlayan Y.İ.Ö, Şeyma’nın Çatak kırsalından Kandil’e götürüldüğünü aileye söyledi. Y.İ.Ö, örgütün talebi üzerine Şeyma’ya mesaj çektiğini, mesaj üzerine buluşma noktasına gelen Şeyma’nın örgüt mensuplarınca Kandil’e götürüldüğünü ifade etti. Kanser tedavisi gören Naze S., kaçırılan 16 yaşındaki kızının kendisiyle birlikte 4 çocuğuna da baktığını söyledi. 
Kızıma kavuşmak istiyorum 
Naze S., yakın çevresine çözüm sürecinden umutlu olduğunu bu yüzden kızının da serbest bırakılacağına inandığını söyledi. Naze S.’nin “Ez Hevidarım Bo Keçıka Mın (Kızım için umutluyum)” dediği öğrenildi.