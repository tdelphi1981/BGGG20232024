Arınç: Didemin kurtulması Allahın mucizesi
ABD Büyükelçiliği'ne yapılan bombalı saldırıda yaralanan gazeteci Didem Tuncay'ı, tedavi gördüğü hastanede ziyaret eden Başbakan Yardımcısı Bülent Arınç, "Yüzüne baktığımızda, gözü ile sıkıntı kendisini gösteriyordu. Ama böylesine feci bir olaydan bu şekilde kurtulması Allah'ın mucizesi." dedi.
Arınç, Avrupa Konseyi Genel Sekreteri Thorbjorn Jagland ile ABD Büyükelçiliği'ne yapılan bombalı saldırıda yaralanan gazeteci Didem Tuncay'ı, tedavi gördüğü hastanede ziyaret etti. 

Numune Hastanesi'ndeki ziyaretinin ardından gazetecilere açıklamalarda bulunan Arınç, Didem Tuncay'ın, olayın hemen ardından, zamanında hastaneye kaldırılmasının çok iyi olduğunu söyledi. Arınç, şu anda hayati tehlikesinin olmadığını bildirdi. Tuncay'ın yakın zamanda bir operasyon daha geçireceğini açıklayan Arınç, "Sağılığının iyiye gittiğini gördüm. Bundan dolayı çok sevinçliyim. İnşallah sağlığına kısa zamanda kavuşacak." diye konuştu.

Avrupa Konseyi Genel Sekreteri Thorbjorn Jagland ise Didem'in yaşam tehlikesinin olmamasından dolayı mutlu olduğunu söyledi. Kendisinin en büyük temennisinin Didem'inin görevinin başına dönmesi olduğunu kaydeden Jagland , "Didem umarım en kısa zamanda mesleğindeki işine geri döner. Onun gibi bir gazeteciye Türkiye'nin ihtiyacı var." şeklinde konuştu. 

Bir gazetecinin, görüşmede nelerin konuşulduğuna ilişkin soruya ise Arınç, şöyle cevap verdi:" Kısa bir görüşme için izin verdiler. Biz de kendisini rahatsız etmek istemedik. Ben de olay anına ilişkin hiçbir şey sormadım kendisine. Kısa zaman da sağlığına kavuşacağını ve mesleğinin başına tekrar döneceğini söyledim. Yüzüne baktığımızda, gözü ile ilgili sıkıntı kendisini gösteriyordu. Ama böylesine feci bir olaydan bu şekilde kurtulması Allah'ın mucizesi. Böyle bir travmayı yaşayan insana, olayın nasıl gerçekleştiğini sormak benim vazifem değil."