Erdoğan, 'Bu çözüm süreci, sizin refahınız içindir, sizin mutluluğunuz içindir'
Başbakan Recep Tayyip Erdoğan, 'Bu çözüm süreci, sizin refahınız içindir, sizin mutluluğunuz içindir. Bu ülke o baharı yaşayacak inşallah hiç endişeniz olmasın' dedi.
Erdoğan, Silopi'de yapımı tamamlanan Ciner Termik Santrali'nin açılış töreninde yaptığı konuşmada, santralin 135 megawat gücündeki ilk terminalin açılışını gerçekleştirdiklerini belirterek, santralin diğer 2 ünitesinin de en kısa zamanda tamamlanarak hizmete girmesini temenni etti.

Santralin tamamı devreye girdiğinde Türkiye'ye 2 milyar 700 milyon kilowatsaat elektrik katkısı sağlayacağını ifade eden Başbakan Erdoğan, tesisin Türkiye'ye kazandırılmasını sağlayan Ciner Grubu Başkanı Turgay Ciner başta olmak üzere emeği geçen herkesi kutladı.

Açılışı yapılan yatırımın sıradan olmadığını, birçok özellikleri bulunduğunu vurgulayan Başbakan Erdoğan, şöyle devam etti:

'Bu yatırım toplamda 800 milyon dolarlık bir yatırım. Tamamı bitiğinde 2 bin 100 kişiye istihdam sağlanacak. Bu istihdam fizandan gelmeyecek. Silopili kardeşlerim burada ekmek sahibi olacak, aş sahibi olacak. Dolayısıyla Silopi'ye sahip çıkın, Şırnak'a sahip çıkın, Cizre'ye sahip çıkın.

Yerli kömürle çalışan, çevre dostu olarak tasarlanan bu santral kurulduğu yer bölge itibarıyla bizim için ayrı önem taşıyor. Bu tesisin tamamı bittiğinde üretilen elektrik ne demek biliyor musun? Şırnak'ın iki misli kadar buradan elektrik üretilecek. Şırnak'ın artık 'benim elektriğim yok' diye bir sorunu olmayacak. Size düşen şükrandır, bize düşen teşekkürdür bunu yapacağız. Bu yerli üretim olacak, bu santralle yıllık 150 milyon dolar daha az doğalgaz ithal edeceğiz. Buradan da bir fayda elde ediyoruz. Hem Silopi hem Şırnak hem de Türkiye kazanacak. Biz, ekonomi politikalarımıza paralel olarak ülkemiz enerji sektörünün tam rekabetçi, serbest bir yapıya kavuşmasını hedefliyoruz. Kamu ağırlıklı yapıdan, özel sektör ağırlıklı yapıya geçiş konusunda iktidara geldiğimizden bu yana gerekli düzenlemelerimizi yaptık, yapıyoruz.'

-'Yerli kömürün tamamını, elektrik üretiminde değerlendireceğiz'-

Başbakan Erdoğan, Türkiye'de 10 yıl önce elektrik üretiminin yüzde 62'sinin kamu, devlet eliyle yapıldığını, bugün aynı oranda üretimin özel sektör eliyle yapıldığını anlatarak, 'Büyük ekonomilerin, gelişmiş ekonomilerin bir gereği olarak özel sektör yatırımlarının her zaman destekçisi olduk. Ülkemizin yerli kaynaklarının ekonomiye kazandırılması için yaptığımız çalışmalar meyvesini veriyor' diye konuştu.

AK Parti iktidarında 8 milyar dolar kömür rezervine ayrılan arama çalışmalarıyla 5 milyar ton daha ilave edildiğini ve bu rezervin elektrik üretiminde kullanılması için Enerji ve Tabii Kaynaklar Bakanlığı'nın çalışmalarını sürdürdüğünü ifade eden Başbakan Erdoğan, Afşin/Elbistan, Konya/Karapınar, Trakya/Ergene gibi büyük kömür havzalarına yeni termik santral kurma çalışmalarının devam ettiğini, kamunun elindeki kömür sahalarını termik santral kurma şartıyla özel sektöre devrettiklerini söyledi.

'Yerli kömürümüzün tamamını yaklaşık 20 milyar dolarlık yatırımla elektrik üretiminde değerlendireceğiz' diyen Başbakan Erdoğan, şöyle devam etti:

'Son zamanlarda ithal kömüre izin vermiyoruz. Niye? Arkadaş bizim yerli kömürümüz var. Trakya'dan Şırnak'a kadar bizde damarlar var, gel bu kömürü kullan. Kalografik değerleri düşük olabilir, biraz daha fazla kullan ama yerli kömürü kullan. Çünkü biz cari açığımızı da kapatmak durumundayız onun için ithal kömüre müsaade yok. Artık bu adımları attık. Bu yatırımlarla 2023 yılında tükettiğimiz elektriğin 3'te 1'ini kömürden sağlayacağız.

Kömür yatırımlarımızı temiz kömür teknolojileriyle çevreye rağmen değil çevreyle birlikte yapacağımızı özellikle belirtmek istiyorum. Birileri çıkıyor, ne diyor? 'Efendim bu çevreyi kirletiyor, bu santral çevreye sağlıklı değil.' Hepsi yalan. Burada en ileri teknoloji uygulanıyor, bu teknolojilerde tüm emisyon hacimlerine varıncaya kadar hepsinin ölçümü yapılıyor, işte çıkan duman ortada. Siyah duman var mı? Yok, olay bu. Bazıları bundan rahatsız oluyor. Çünkü bunlar Silopi'nin kalkınmasını istemiyor, bunlar Şırnak'ın kalkınmasını istemiyor, bunlar Türkiye'nin kalkınmasını istemiyor. Bunlar Silopi'deki işsiz kardeşimin cebine para girmesini istemiyor.'

-'Siz daha güzellere, iyilere layıksınız'-

Başbakan Erdoğan, hükümete geldikleri günden beri Türkiye'nin 81 vilayetinin tamamını, 780 bin kilometrekare vatan toprağının her karışını geliştirmenin, kalkındırmanın, zengin hale getirmenin mücadelesi içerisinde olduklarına işaret ederek, kalkınma stratejilerinin en önemli unsurlarından birisinin de şehirler ve bölgeler arasındaki kalkınma farkını kaldırmak olduğunu söyledi.

Batı'da ne varsa Şırnak'ta da o olacağını, bunu sağlamanın mücadelesi içerisinde olduklarını belirten Erdoğan, şöyle konuştu:

'Şırnak'ta devlet hastanesi var mıydı? Yoktu, biz yaptık. Cizre'de var mıydı? Yoktu, biz yaptık ve modernini yaptık. Şimdi havaalanı yapılıyor, yollarla Şırnak birbirine bağlanıyor. Okullarımız devam ediyor, daha da aratacak. Üniversiteyi kurduk mu? Kurduk. Var mıydı? Yoktu. Niye? Şırnaklı genç Şırnak'tan kalkıp Türkiye'nin bir başka yerine gitmesin diye. Ama birileri bu okulları molotofkokteylleriyle bombaladılar, yaktılar, yıktılar, genç yavrularımız yaktılar, onları bombaladılar. Sizler ona müsaade etmeyeceksiniz, ben buna inanıyorum.

İnşallah şu çözüm süreciyle bunları da bitireceğiz. Bu çözüm süreci, sizin refahınız içindir, sizin mutluluğunuz içindir. Bu ülke o baharı yaşayacak inşallah hiç endişeniz olmasın. Bu çerçevede yıllarca ihmal edilmiş, geri bırakılmış, adeta taş üstüne taş konmamış şu topraklar Doğu ve Güneydoğu Bölgesi'nde hamdolsun buralara özel önem verdik. Yaptığımız yatırımların toplam bedeli ne biliyor musunuz? 36 katrilyon 2012 sonu itibarıyla. Bunu nereye yaptık? Eğitim, sağlık, adalet, emniyet, ulaşım, turizm, tarım bu alanlara yaptık, bu yatırımları daha da yapacağız. Çünkü siz daha güzellere, iyilere layıksınız. Her alanda bu bölgelerimizde, şehirlerimizde kalkınmanın insanlarımızın hayat kalitesini yükselteceğine inanıyoruz.'

Başbakan Recep Tayyip Erdoğan, hükümet olarak, devlet olarak tüm şartları oluşturmalarına rağmen terör yüzünden Doğu ve Güneydoğu'ya arzu ettikleri yatırımları yapamadıklarını belirterek, 'İnşallah şu anda dikkatle hassasiyetle ve kararlılıkla yürütüğümüz çözüm süreci başarıya ulaştığında, terör meselesi bu bölgenin gündeminden çıktığında önümüzdeki son engeli de aşmış olacağız' dedi.

Erdoğan, Silopi'de yapımı tamamlanan Ciner Termik Santrali'nin açılış töreninde yaptığı konuşmada,altyapı yatırımlarında daha da ileriye gideceklerini, TOKİ'nin bu bölgelerdeki altyapı yatırımlarını artıracaklarını, vatandaşların tamamının bu hizmetlere ulaşmasını sağladıklarını ve daha da sağlayacaklarını kaydetti.

Bölgeye yapılan yatırımların insanca bir hayatı sürdürebilmek için gerekli ancak istihdam ve işsizliğin önlenmesi konusunda tek başına yeterli olmadığının farkında olduklarını vurgulayan Erdoğan, 'İstihdam için çok ciddi yatırımlar gerekiyor, aynen böyle. Artık devlet üretime dönük yatırım yapmıyor, kamu kurumları bu yatırımların gelmesi için gerekli altyapıyı teşvik ediyor. Biz, yatırımcının önünü açıyoruz' diye konuştu.

Türkiye'de ulusal ve uluslararası yatırımcıların yatırımlarının arttığına işaret eden Başbakan Erdoğan, şöyle konuştu:

'Yerli ve uluslararası girişimci yatırım yapmak için gerekli altyapı ve teşvik uygulamaları dışında ne arar? Tabii ki güven arar, huzur arar, istikrar arar. Biz hükümet olarak, devlet olarak diğer tüm şartları oluşturmamıza rağmen maalesef 30 yıldır bölgenin üzerinde bir kara basan gibi çöken terör yüzünden Doğu ve Güneydoğumuza arzu ettiğimiz yatırımların gelmesini temin edemedik. Ne derece cazip teklifler getirirsek getirelim, kendini güvende hissetmeyen yatırımcı buralara gelmedi, gelmek istemedi. Onun için Cinerlerin artması lazım. Bu bakımdan çoğu kez bizzat devreye girmemize rağmen, rica etmemize, yönlendirmemize rağmen maalesef bunu arzu ettiğimiz seviyede yakalayamadık. İnşallah şu anda dikkatle hassasiyetle ve kararlılıkla yürütüğümüz çözüm süreci başarıya ulaştığında, terör meselesi bu bölgenin gündeminden çıktığında önümüzdeki son engeli de aşmış olacağız.'

-'Biz de ayrımcılık yok, çünkü bizim dinimiz böyle emrediyor'-

Başbakan Erdoğan, İslam dininde kan dökmenin haram olduğunu, bir insanı öldürmenin tüm insanlığı öldürmekle eş değer olduğunu vurgulayarak, 'Bir insana yaşam zeminini hazırlamak tüm insanlığa yaşam zeminin hazırlamak gibidir. Huzurun ve güvenin tesisiyle birlikte... Ben, sizi Türk, Kürt, Laz, Çerkez, Gürcü, Abaza, Roman, Arap bundan dolayı sevmiyorum ki beni yaradan Allah sizi yarattığı için seviyorum. Benim için Türk de bir, Kürt de bir, Arap da bir hepinizi seviyorum' diye konuştu.

Erdoğan, 'Biz de ayrımcılık yok, niye? Çünkü bizim dinimiz böyle emrediyor da onun için. Biz, Arap'ın Acem'e, Acem'in Arap'a üstün olmadığını bilenlerdeniz. Kürt'ün Türk'e, Türk'ün Kürt'e üstünlüğü yoktur. Kimse bu gayretlerin içerisine girmesin, biz sizi Allah için seviyoruz' ifadelerini kullandı.

AK Parti iktidarının ret, inkar ve asimilasyon politikalarını ayaklar altına aldığını ve Türkiye'de yaşayan 76 milyon insanın tamamını kucakladığını belirten Başbakan Erdoğan, huzurun ve güvenin tesisiyle bu bölgeye yatırım yağacağına inandıklarını ve o zaman yıllardır istismar konusu yapılan işsizlik ve yoksulluk sorununu da kendiliğinden ortadan kaldıracaklarını söyledi.

Başbakan Erdoğan, vatandaşların 'kıskananlar çatlasın' şeklinde tezahürat yapması üzerine, 'Çatlamasın onlar da bize lazım, onları da kucaklayacağız, onları da aramıza alacağız. Bir olacağız, beraber olacağız, iri olacağız, diri olacağız, hiç merak etmeyin' diye konuştu.

Ciner Grubu'nu yatırımcılara örnek olduğu için kutlayan Başbakan Erdoğan, açılışı yapılan tesisin hayırlı olmasını dileyerek, 'Ekmeğiniz bereketli olsun, bol olsun. Siz de kazanacaksınız, Ciner'de kazanacak' dedi.

Konuşmaların ardından Ciner Grubu Başkanı Turgay Ciner, Başbakan Erdoğan'a plaket takdim etti.

Başbakan Erdoğan daha sonra Turgay Ciner, Enerji ve Tabii Kaynaklar Bakanı Taner Yıldız, AB Bakanı ve Başmüzakereci Egemen Bağış, Gıda, Tarım ve Hayvancılık Bakanı Mehdi Eker, İçişleri Bakanı Muammer Güler, Maliye Bakanı Mehmet Şimşek'le santralin açılışını gerçekleştirdi.

Açılış kurdelesinin kesilmesi sırasında, santral işçilerinin gökyüzüne bıraktığı beyaz güvercinleri gören Başbakan Erdoğan, 'Ak güvercinler uçacak, ak güvercinler refaha, huzura, mutluluğa uçuyor, hayırlı olsun. Allah yar ve yardımcımız olsun. Ya Allah, Bismillah' diyerek kurdeleyi kesti.

-BDP'den ihraç edilen belediye başkan vekili karşıladı-

Başbakan Erdoğan, konuşması sırasında, bir kişinin santralin çevreyi kirlettiğini söylemesi üzerine, 'Nankörlük yapma otur. Ekmek bulamazsınız yemeğe, ekmek gelir ondan sonra ekmeği tepersiniz. 800 milyon dolarlık yatırımı buraya kim getirir? Teşekkür edeceğiniz yerde başka şeyler konuşuyorsunuz. Bu Başbakan gerçek neyse gerçeği konuşur. Biz marifet iltifata tabidir diye böyle bakmışız, böyle inanırız. Bu ülkede taş üstüne taş koyana biz teşekkür ederiz' dedi.

Başbakan Erdoğan'ı Silopi'ye gelişinde AK Parti Şırnak Milletvekili Emin Dindar, Şırnak Vali Vekili Deniz Zeyrek ve bir süre önce BDP'den ihraç edilen Silopi Belediye Başkanı Vekili Hüsnü Yıldırım'ın da aralarında bulunduğu yetkililer karşıladı.