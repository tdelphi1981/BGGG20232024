Bakan Yıldız'dan ODTÜ eleştirisi
Bakan Yıldız: ODTÜ’de olanlar, büyüyen Türkiye’nin küçülen zihniyetidir.
 Enerji ve Tabii Kaynaklar Bakanı Taner Yıldız, Orta Doğu Teknik Üniversitesi (ODTÜ)’nde yaşanan olayları 'büyüyen Türkiye’nin küçülen zihniyeti' olarak değerlendirdi. Yıldız, "Her birimiz talebelik hayatı yaşadık, üniversitelerden geçtik. Bir kısım duyguları, hisleri seslendirdik. Büyüyen Türkiye'nin küçülen zihniyetidir ODTÜ'de olanlar. Bu, gelişen Türkiye'ye yakışmayan yanlarıdır." dedi.
  Başbakanlık muhabirleri ile kahvaltıda bir araya gelen Bakan Taner Yıldız, gündemdeki konulara ilişkin değerlendirmelerde bulundu. Gazetecilerle Türkiye Petrolleri Anonim Ortaklığı (TPAO) lokalinde gerçekleşen kahvaltıda sohbet eden Bakan Yıldız, ardından gazetecilerin gündeme ilişkin sorularını cevapladı.
 Kendisine ilk olarak, ODTÜ'de çıkan olaylarla ilgili değerlendirmesi sorulan Yıldız, Türkiye'nin, büyüme hızından daha hızlı büyümesi gereken bir akademisyen çevresinin oluşması ve Türkiye'yi, ülkeyi yönlendirebilecek fikirlerin ortaya koyulması gerektiğinin altını çizdi. Yıldız, şöyle dedi: “Ama bu tarz eylemlerle özellikle böyle yakarak, yıkarak... Oradaki ağaçlarda, ormanlar da ateş alabilirdi. Böyle bir kastı nasıl makul görebiliriz. Bunun bir fikri özgürlükle beraber anılıyor olmasını ben hiç doğru bulmam. Herkes aynı şeye inanacak, aynı şeyleri konuşacak diye bir şey yok. Demokratikleşen ülkede herkesin farklı fikri olacak. Bu, bir renkliliktir. Ama bunu anlatma şeklinin, bu üslubun bir kere bir üniversite öğrencisine, bir akademisyen çevreye, hele hele böyle seçkin bir üniversiteye yakışmadığını rahatlıkla söyleyebiliriz. Bunları da özgürlükle güvenlik arasında tartışmaya dönüştüren bir yapıyı da hiç doğru bulmam."
  ODTÜ'de, polise demir bilye atıldığına dikkat çeken Bakan Taner Yıldız, "Ama elle değil" diyerek de altını çizdi. Yıldız, ayrıca, ODTÜ'deki olaylara katılan öğrencilerin birçoğunun da ODTÜ'lü olmadığını ve bunun da tahrike çok açık bir durum olduğunu dile getirdi.
  Diğer üniversitelerin, ODTÜ ile ilgili açıklamalarını ise 'ortak akıl' olarak niteleyen Bakan Yıldız, “Üniversiteye yakışan, daha doğrusu üniversitelerin Türkiye'ye getirmek istediği o münevver seviyeyi yakalayan bir açıklama olarak görüyorum. Bir ortak akıl olarak görüyorum.” diye ifade etti.
 "BAŞBAKAN'I DİNLEDİLERSE, BAKANLARI HAYLİ HAYLİ DİNLEMEYE ÇALIŞMIŞLARDIR"
  Başbakan Recep Tayyip Erdoğan’ın ofisinde dinleme cihazı bulunmasına ilişkin bir soru yöneltilen Enerji Bakanı, “Bütün anlayışını, idaresini, bu ülkenin idaresine konan yapıyı şeffaf bir şekilde kurgulamaya çalışan bir partinin ve olabildiğince şeffaf yapan bir partinin dinlenmeye çalışılmasını büyük bir maksada matuf olarak görüyorum. Mutlaka bakanların da benzer şekilde dinlenebildiğini, yani bunu herhangi bir bilgiye dayanarak söylemiyorum; Sayın Başbakanımız dinlenmeye çalışılmışsa ki Başbakanımız söyledi, bakanları hayli hayli dinlemeye çalışmışlardır.” şeklinde konuştu.
  Ülke yönetimini şeffaf bir şekilde gerçekleştirmeye çalıştıklarını aktaran Yıldız, yeterli önlem alınıp alınmadığı konusunda ise "Gerekli önlemler alınsa da dinleme tekniğinin hızı, onu engelleme hızından daha hızlı büyüyor dünyada. Bir yerde şifreleme varsa mutlaka deşifresi yanındadır. Teknik açıdan söylüyorum. Veya bir yerde deşifreleme varsa, mutlaka şifreleme yanındadır. Teknik olarak bunlar beraber gidiyor. Yani ben asıl tedbirin teknikten daha ziyade zihinlerde olması gerektiğine inanıyorum. Yani zihniyet niçin böyle bir şeye ihtiyaç hisseder, onun kaldırılmasından yanayım." diye konuştu.
  Üçüncü nükleer santralin durumu ile ilgili bir soru üzerine Bakan yıldız, santralin yeri ile ilgili henüz bir mutabakat olmadığını kaydetti. Bununla ilgili 4-5 ayrı yerin araştırılacağını söyleyen Yıldız, bunun da 1,5-2 yıl alacak bir çalışma olduğunu vurguladı.
  "İKİNCİ NÜKLEER SANTRALLE İLGİLİ UZAKDOĞU FİRMALARI BİR ADIM ÖNDE"
  Bakan Yıldız, 2. nükleer santral konusunda, Uzakdoğu firmalarının bir adım daha önde olduğunu aktardı. Yıldız, şöyle dedi: “2. nükleer santralin kurulması ile ilgili tabi Uzakdoğu ülkeleri ve firmaları var. Batılı firmalar var. Şu anda her ne kadar son noktayı koymamış olsak da Uzakdoğu'nun daha yakın olduğunu söyleyebiliriz.”
 Taner Yıldız, Irak ile Kuzey Irak arasında yaşanan gerilimle ilgili bir soru üzerine şunları ifade etti: "Kuzey Irak ile Merkezi Irak arasındaki idari ve siyasi anlaşmazlıkların çözümünün Türkiye üzerinden yapılmaya çalışılmasını doğru bulmam. Kendi içişleridir. Biz o içişlerine hiçbir şekilde ne müdahil olmayı ne de karışmayı isteriz. Ama bizim Irak'ın tamamıyla alakalı, ister Güney, isterse Kuzey, Doğusu, Batısı, bütün hepsiyle alakalı yürümekte olan projelerimiz var. Bu projelerimize de tabii ki kayıtsız kalamayız. Merkezi Irak hükümetinin öncelikleri tabii ki bizim önceliğimizdir. Hukuku tabii ki bizim hukukumuzdur. Çünkü Türkiye bir hukuk devletidir. Onun anayasal güvenceleri tabii ki bizim yalnızca saygı duyduğumuz değil, aynı zamanda itina gösterdiğimiz bir konudur. O açıdan Iraklı kardeşlerimizle bu manada bir problem yaşamayacağımızı düşünüyorum.” 
  