Hükümetten 'tekke ve zaviye' sürprizi
Başbakan Yardımcısı Bekir Bozdağ, Dünya Ehli Beyt Vakfı tarafından düzenlenen iftar yemeğinde yaptığı konuşmada 'Tekke ve Zaviyeler Kanunu'nun kaldırılabileceği sinyalini verdi 
 Hükümet geçen yıl olduğu gibi bu yıl da Alevilerin Muharrem iftarı programlarına katıldı. Dünya Ehli Beyt Vakfı’nın iftarında Başbakan Yardımcısı Bekir Bozdağ, Orman ve Su İşleri Bakanı Veysel Eroğlu ile Kalkınma Bakanı Cevdet Yılmaz hazır bulundu.
 
 Gecenin sürprizi ise hükümetten gelen ‘Tekke ve Zaviyeler Kanunu'nun kaldırılabileceği yönündeki sinyaldi.
 
 'KANUN KALKMAZSA AÇLIK GREVİNE GİDERİZ'
 
 İftar sonrası gerçekleştirilen sema ve semah törenlerinin ardından bir konuşma yapan Dünya Ehli Beyt Vakfı Genel Başkanı Fermani Altun, ‘Tekke ve Zaviyeler Kanunu'nun kaldırılması gerektiğini' aksi halde Türkiye genelinde açlık grevi de yapabileceklerini dile getirdi.
 
 Başbakan Yardımcısı Bekir Bozdağ, Altun'un konuşmasında değindiği Tekke ve Zaviyeler Kanunu konusunda adım atılabileceğini söyledi.
 
 'YASAKLAR TARİKATLARI YOK ETMEDİ' 
 
 İdeolojik yaklaşımları başka yaklaşımların yerine ikame etmeye çalışıldığında o yaklaşımların yok olmayacağını ifade eden Bozdağ, Türkiye'de tarikatların yasaklanmasıyla tekkeler ve zaviyelerin kapanmasıyla tarikatların yok olmadığını, dergahların bitmediğini, zikirlerin ve ayinlerin devam ettiğini kaydetti.
 
 Bekir Bozdağ, şöyle devam etti:
 
 ''Hiçbiri yok olmadı hepsi varlığını devam ettiriyor. Peki devlet bunu bilmiyor mu? Öyle ise niye biz birbirimize karşı muvazaa yapalım. Vatandaşların ihtiyaçlarını karşılamak devletin birinci vazifesidir. Biz ihtiyaçları görüp onu gidermekle mesulüz.
 
 Vatandaş bize bu noktada yetki veriyor sorunları göreceğiz ve bu sorunlara beraber çözümler arayacağız. İnşallah diyorum önümüzdeki zaman içerisinde bu noktalarda da önemli adımları birlikte atma imkanını yine beraber yakalayacağız." (NTV) 
 
 1925 TARİHLİ BİR ATATÜRK DEVRİMİ 
 
 “Tekke, zaviye ve türbelerin kapatılması”, 30 Kasım 1925 tarihinde kabul edilip 13 Aralık 1925 tarihli Resmi Gazete’de yayınlanarak yürürlüğe giren 677 sayılı kanun ile uygulamaya konmuş bir Atatürk Devrimi’dir.
 
 Dönemin Konya Milletvekili Refik Bey (Koraltan) ve beş arkadaşının önerisiyle Meclis'e sunulup kabul edilen Tekke ve Zaviyeler ile Türbelerin Seddine ve Türbedarlar ile Bazı Unvanların Men ve İlgasına Dair Kanun, bütün tarikatlarla birlikte şeyhlik, dervişlik, müritlik, dedelik seyitlik, çelebilik, babalık, emirlik, halifelik, falcılık, büyücülük, üfürükçülük, gaipten haber vermek ve murada kavuşturmak amacıyla muskacılık gibi, eylem, unvan ve sıfatların kullanılmasını, bunlara ait hizmetlerin yapılmasını ve bu unvanlarla ilgili elbise giyilmesini de yasaklamıştır. 
 
 'İPTAL EDİLEMEYECEK KANUN'
 
 Ayrıca yasa ile Türkiye Cumhuriyeti içinde padişahlara ait ya da bir tarikata çıkar sağlamaya yönelik tüm türbeler kapatılmış, türbedarlıklar kaldırılmıştır. Yasaya aykırı davrananlara para ve hapis cezası getirilmiştir.
 
 Yasa, 1982 anayasasında "inkılap kanunları" (anayasanın 174. maddesine göre anayasaya aykırılığı iddia edilip iptal edilemeyecek kanun) arasında kabul edilerek koruma altına alınmıştır .