ABD Dışişleri Bakanı Kerry Resmi Konut'ta
Ankara'ya bir ziyaret gerçekleştiren ABD Dışişleri Bakanı John Kerry, Başbakan Recep Tayyip Erdoğan tarafından kabul edilmek üzere Başbakanlık Resmi Konutu'na geldi.
Kerry'nin makam aracı yerine Resmi Konut'a bir ciple gelmesi dikkat çekti. Kerry, Başbakan'dan önce de Dışişleri Bakanı Ahmet Davutoğlu ile görüşmüş ve ortak basın toplantısı düzenlemişti. Kerry'nin ardından da Çankaya Köşkü'nde Cumhurbaşkanı Abdullah Gül tarafından kabul edilmesi bekleniyor. 

Uzun süre senatörlük yaptıktan sonra Hillary Clinton'ınn ardından ABD'nin yeni Dışişleri Bakanı olan Kerry, ilk yurtdışı ziyaretine göreve geldikten 3 hafta sonra çıktı. 2004 yılında da ABD başkanlığı için yarışmış bir isim olan Kerry, 10 günü kapsayacak ziyaretinde İngiltere, Almanya, Fransa ve İtalya'ya gitti. Kerry'nin Türkiye'den sonra da Mısır, Suudi Arabistan, Birleşik Arap Emirlikleri ve Katar'a uğraması bekleniyor.

Kerry'nin bu ilk ziyaretinin Avrupa ayağında ekonomik kriz en çok konuşulan gündem madesi olurken, Türkiye ve Ortadoğu'daki temaslarında ise Suriye'nin ağırlık kazanması bekleniyor. Zira Kerry'nin göreve gelmesiyle ABD'nin Suriyeli muheliflere destek konusunda bir politika değişikliğine gittiği yorumları yapılıyor. Kerry de Roma'da katıldığı Suriye'nin Dostları Toplantısı'nda muhaliflere "silah olmayan malzeme" yardımı yapacaklarını açıkladı.