Erdoğan'dan 'hastalık' açıklaması
Başbakan Recep Tayyip Erdoğan, 'Şöyle, bir iki gün istirahat etmemizde fayda var, onun için istirahat edeceğiz. Hafta sonu programlarımıza aynen kaldığımız yerden devam edeceğiz' dedi.
Başbakan Erdoğan, soğuk algınlığı nedeniyle gittiği Atatürk Eğitim Araştırma Hastanesi'nden ayrılırken, gazetecilere açıklamalarda bulundu.

Gribal enfeksiyon nedeniyle vücudunda kırgınlık olduğunu, sesinde de olumsuzluk bulunduğunu belirten Erdoğan, bunun için bugünkü AK Parti Grup Toplantısı ve diğer programlarını ertelediklerini belirtti.

Erdoğan, 'Şöyle bir iki gün istirahat etmemizde fayda var, onun için istirahat edeceğiz. Hafta sonu programlarımıza aynen kaldığımız yerden devam edeceğiz' dedi.

Bir gazetecinin 'Şu an kendinizi nasıl hissediyorsunuz' sorusu üzerine Erdoğan, 'Elhamdülillah gayet iyiyim. Herhangi bir sıkıntımız yok' yanıtını verdi.

Başbakan Erdoğan, Siirt'te açık hava toplantılarına katıldığının hatırlatılarak, burada soğuk alıp almadığının sorulması üzerine 'Orada o vardı, bir de geçen hafta Meclis önünde aşırı bir soğuk vardı, Ankara'da. Grup'tan sonra orada çektirdiğimiz resimlerde, zannediyorum biraz da orada oldu' diye konuştu.

Başbakan Erdoğan, hafta sonuna kadar evinde istirahat etme niyetinde olduğunu söyledi.

Bir gazetecinin daha önce geçirdiği ameliyatları hatırlatarak, 'Hastaneye gelişinin bununla alakası olup olmadığını' sorması üzerine de Erdoğan, o rahatsızlığıyla alakalı bir durum olmadığını kaydetti.

Başbakan Erdoğan hastaneden kızı Sümeyye Erdoğan ve AK Parti Ankara Milletvekili Cevdet Erdöl ile ayrıldı.

Erdoğan'ın hastanede bulunduğu saatlerde Sağlık Bakanı Mehmet Müezzinoğlu ile eski Sağlık Bakanı Recep Akdağ da hastaneye geldi.