Davutoğlu, Didem Tuncay'ı ziyaret etti
Dışişleri Bakanı Ahmet Davutoğlu, ABD'nin Ankara Büyükelçiliği'ne yönelik saldırıda yaralanan gazeteci Didem Tuncay'ın geçen cuma günü geçirdiği ameliyat sonrasında olumlu yönde gelişmeler yaşandığını belirterek, 'Gerek estetik olarak, gerek fonksiyon olarak Didem'in sağ gözünde inşallah ciddi iyileşmeler söz konusu. Fonksiyonların geri gelme ihtimali de mevcut' dedi.
Davutoğlu, ABD'nin Ankara Büyükelçiliği girişindeki patlamada yaralanan Tuncay'ı tedavi gördüğü Ankara Numune Hastanesinde ziyaret ederek, hastane yetkilileri ve ailesinden sağlık durumuna ilişkin bilgi aldı.

Ziyaretin ardından gazetecilere açıklamada bulunan Davutoğlu, 'Her şeyden önce Didem'in ailesine ve basın camiamıza geçmiş olsun dileklerimi iletmek istiyorum. Olayın olduğu andan itibaren gerek hastanemizle gerekse aileyle devamlı temas halindeydik. Yurt dışındaki temaslarım nedeniyle ziyaret edememiştim. Bugün ziyaret ettim ve çok güzel haberler aldım' diye konuştu.

Tuncay'ın takdir edilen ve saygın bir gazeteci olduğunu belirten Davutoğlu, 'Her zaman vakur, ağırbaşlı tutumuyla ve hazırlıklı sorularıyla hep takdirimizi kazanmıştır. Bu bakımdan, basın camiamız Didem hanımla ne kadar övünse azdır' dedi.

Didem Tuncay'ın, ABD Büyükelçiliği'ne yönelik saldırıda yaralandığı haberi ulaştığı andan itibaren, hem kendisinin Tuncay'ın babasıyla telefonla görüştüğünü, hem de Başbakan Recep Tayyip Erdoğan ile Başbakan Yardımcısı Bülent Arınç'ın konuyla bizzat yakından ilgilendiklerini ifade eden Davutoğlu, hastane yetkililerine de teşekkür ederek, ilk andan itibaren son derece zamanlı ve yerinde müdahalelerde bulunulduğunu söyledi.

Doktorlardan edindiği son bilgileri gazetecilerle paylaşan Davutoğlu, 'Cuma günü yapılan ameliyat neticesinde inşallah olumlu yönde çok ciddi gelişmeler var. Gerek estetik olarak, gerek fonksiyon olarak Didem'in sağ gözünde inşallah ciddi iyileşmeler söz konusu. Fonksiyonların geri gelme ihtimali de mevcut. Dolayısıyla bu güzel haberleri almış olmaktan mutluluk duyuyoruz' ifadesini kullandı.

'Her zaman güzel şeyleri gören gözlere sahipti. İnşallah hep hayatı boyunca da bu fonksiyonlarını yerine getirebilecek imkana sahip olacak' diyen Davutoğlu, son ameliyat neticesindeki olumlu gelişmelerin bundan sonra da devam edeceği ümidini taşıdıklarını kaydetti.

-'Bedeni sıhhati ve ruh hali itibariyle sağlıklı'

Gazetecilerin, Tuncay'la görüşüp görüşmediğine yönelik sorusu üzerine Davutoğlu, 'Görüştüm. Her zamanki gibi vakur ve zarifti. Geçmiş olsun dileklerimizi ilettik. O da teşekkür etti. Ama beni mutlu eden hayata olan bağlılığı ve kendinden emin tavrı' yanıtını verdi.

Tuncay'ın psikolojik olarak ilk anın şokunu atlattığını gözlemlediğini aktaran Davutoğlu, 'Didem'i hem bedeni sıhhati, hem de ruh hali itibariyle böylesine sağlıklı görmek memnun etti. Güzel bir sohbetimiz de oldu' diye konuştu.

Hastane yetkililerince ilk verilen bilgilerde görme kaybı olacağı yönünde ifadelerin kullanıldığının hatırlatılması üzerine Davutoğlu, 'Bize verdikleri bilgi, estetik bakımdan bir kayıp olmayacağı, ama fonksiyon bakımından da bazı fonksiyonların geri gelebilme ihtimali söz konusu bu son ameliyattan sonra' karşılığını verdi.

Davutoğlu, şöyle konuştu:

'Bu ilk fonksiyonel gelişmeler, daha sonraki olumlu gelişmelerin de habercisi olarak telakki ediliyor. O bakımdan ümit besliyoruz ve en önemlisi Didem'in bu durumunu idrak edip kendine güvenini sürdürmesi. Bu tür durumlarda psikolojik özgüven, bedeni iyileşmeyi de kolaylaştırıyor. Hele hele fonksiyonel bazı gelişmeler de önem taşıyor' dedi.

-'Sağ gözde bazı fonksiyonların geri gelebileceğini söyleyebiliyoruz'-

Ankara Numune Hastanesi Yöneticisi Prof. Dr. Nurullah Zengin de Tuncay'ın ne zaman taburcu edileceğinin henüz kesinleşmediğini belirterek, 'Her şey arzu ettiğimiz gibi devam ederse önümüzdeki hafta içerisinde, tahmin ediyoruz ki hafta sonuna doğru taburculuğunu da konuşabileceğiz' dedi.

Tuncay'ın son durumu hakkında bilgi veren Zengin, şunları söyledi:

'Sağ gözüyle ilgili esas hedefimiz şekil bütünlüğünün sağlanmasıydı. En başından itibaren bu bilgiyi sizlerle de paylaşmıştık. Ama cuma günkü ameliyatın başarısı gerçekten bazı fonksiyonların sağ göz için geri gelebileceği yönünde bizleri ümitlendirdi. İnşallah önümüzdeki günlerde yapacağımız muayene ve kontrollerle ilgili bu bilgiyi sizlerle de paylaşabileceğiz. Ama bugün için sağ gözde bazı fonksiyonların geri gelebileceğini söyleyebiliyoruz, olumlu gelişme bu.'

Zengin, 'Tuncay tekrar görme yetisini kazanabilir mi?' sorusuna ise 'Bugün yapmış olduğumuz muayenede ışık hissinin varlığı ve el hareketlerinin fark edilebilmesi bizi bazı fonksiyonların geri gelebileceği yönünde ümitlendirdi. Bu bilgiyi sizlerle paylaşıyoruz. İnşallah hep beraber bu olumlu gelişmeleri müşahede edeceğiz ve sizlerle paylaşacağız' yanıtını verdi.

Zengin'in açıklaması üzerine Dışişleri Bakanı Davutoğlu, 'İnşallah bizim Didem'e daha çok ihtiyacımız var, hem diplomasi camiası hem basın camiası olarak. En sıhhatli şekilde aramıza döneceğine dair inancımız daha da kuvvetlendi. Hepimiz dua ediyoruz. Ümit var, bekleyiş içindeyiz' dedi.

Öte yandan, Tuncay'ın 8 Şubat'ta sağ gözüne yönelik geçirdiği ameliyata ilişkin Numune Hastanesi tarafından yapılan yazılı açıklamada, operasyonda arzu edilen bütün cerrahi hedeflere ulaşıldığı, anatomik açıdan başarılı bir ameliyat gerçekleştirildiği belirtildi.

Açıklamada, 'Operasyon sonrası yapılan kontrollerde hastamızın sağ gözünün şekil bütünlüğünün korunmasının ötesinde olumlu gelişmeler tespit edilmiştir. Son kontrollerde sağ gözde ışık hissinin varlığını ve el hareketlerinin fark edilebilmesini fonksiyonel açıdan da olumlu gelişmelerin bir işaret olarak kabul etmekteyiz. Hastamızın göz ve diğer bulgularına yönelik takibi ve tedavisi devam etmektedir' ifadelerine yer verildi.