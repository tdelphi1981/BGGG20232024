Erdoğan'a Azerbaycan'da büyük onur
Türkiye Cumhuriyeti Başbakanı Recep Tayyip Erdoğan, Azerbaycan'da yapılan bir ankette yılın siyasetçisi seçildi.
Azerbaycan'da "Türkistan Gazetesi" ve "Ortak Değerler" sivil toplum kuruluşu, "Türk Dünyasına Hizmet 2012" adını taşıyan bir anket yaptı.

Azerbaycan'ın yanısıra Türkiye ve 20'den fazla Türk dilini konuşan ülkelerden sivil toplum kuruluşlarının da destek verdiği anket, Kasım 2012 - 17 Şubat 2013 tarihleri arasında yapıldı. 37 bin 525 kişinin katıldığı anketin sonuçları basın toplantısı ile duyuruldu.

Yılın en iyilerini belirlemek için düzenlenen ankette, politika, eğitim ve kültür kategorilerinde katılımcılara sorular yöneltildi.

"Türk Dünyası'nda kimi yılın politikacısı görmek istersiniz" sorusuna katılımcıların büyük çoğunluğu "Recep Tayyip Erdoğan" cevabını verdi. Erdoğan'ı, Kırgızistan eski Cumhurbaşkanı Roza Otunbayeva izledi.

"Türk kültürüne en fazla destek veren kişi veya kurum hangisidir" sorusuna en fazla oy, Azerbaycan'ın "First Lady"si Mihriban Aliyeva'ya verilirken, Aliyeva'yı, TÜRKSOY takip etti.

"Türk gençliğinin eğitimi konusunda en fazla hizmeti olan kişi ve kurum" kategorisinde ise Türk Dünyası Araştırmalar Vakfı Başkanı merhum Prof. Dr. Turan Yazgan birinci olurken, Yazgan'ı, Türk girişimciler tarafından kurulan, Azerbaycan "Çağ Öğretim İşletmeleri" izledi.

Ankete destek veren STK'lar tarafından ileride bu tarz çalışmaların genişletilmesi ve "Türk Dünyası Hizmet" fonu oluşturulması yönünde karar alındığı belirtildi.