'Etnik kimlik üzerinden kimse siyaset yapmasın'
 
 Ankara’da 20 yıl önce suikaste kurban giden gazeteci- yazar Uğur Mumcu’nun ailesinin evini ziyaret ederek, patlamanın meydana geldiği yerdeki etkinliğe katılan CHP Genel Başkanı Kemal Kılıçdaroğlu, ardından çok sayıda milletvekili ve partiliyle birlikte karayoluyla Kayseri’ye geldi. Kent girişinde CHP İl Başkanı Sadık Atilla ve partililerce karşılanan Kılıçdaroğlu, daha sonra Kayseri Organize Sanayi Bölgesi’nde Boydak Holding’e ait Boyteks fabrikasını gezerek, Yönetim Kurulu Başkanı Hacı Boydak ile Başkanvekili ve Kayseri Sanayi Odası Başkanı Mustafa Boydak’tan bilgiler aldı.
 
 CHP Lideri Kılıçdaroğlu, mobilya kumaşı üretimi yapılan Boyteks fabrikasında çalışan işçilerle de sohbet etti. Kılıçdaroğlu, işçilere sendikalı olup olmadıklarını sorduktan sonra üretimle ilgili bilgiler aldı. Boydak Holding yetkilileri, tesislerde çalışan işçilerin yüzde 96’sının sendikalı olduğunu belitti.
 
 Kılıçdaroğlu, sohbet ettiği bir içşiye kaç çocuğu olduğunu sordu. İşçi de "Üç" yanıtını verince de CHP Lideri "İyi, stardartı yakalamışsın" diye espri yaptı.
 
 Kılıçdaroğlu, iktidara geldikleri takdirde asgari ücrette vergi indirimi yapacaklarını söyleyince, bir işçi "Sendikalı işçi çalıştıran işletme ve fabrikalara da vergi indirimi uygulanmalı" dedi. Bunun üzerine Kılıçdaroğlu, "Güzel bir öneri. İşyeri güvenliği bizim için çok önemli. İş kazaları sonucu hayatını kaybeden işçi sayısı 10 bini aşıyor. Bunun azaltılması lazım. Bu azaltma da örgütlü bir toplumla olur. Örgüt olmadığı zaman işçinin bir hakkı kalmıyor" dedi.
 
 Kılıçdaroğlu, "Ben de size bir soru sorabilir miyim?" diyerek işçilere "CHP’den ne bekliyorsunuz?" sorusunu yöneltti. İşçilerden biri "İktidar iktidarlığını, muhalefet muhalefetliğini yapmalı" dedi. Kılıçdaroğulu, "Demokrasi olan ülkelerde muhalefet vardır" diye konuştu. Bir başka işçi de "CHP’den yapıcı ve yerinde muhalefet istiyoruz" diye söz alınca Kılıçdaroğlu, "Biz iktidara olumlu her konuda destek verdik. Yasal düzenlemeler konusunda bizim anlayışımıza göre iktidarın getirdiği her yasaya ’Evet’ demeyiz. Bizim muhalefetimize rağmen iktidar uzlaşma yolunu aramadan, ’Ben iktidarım’ deyip Meclis’ten geçiriyor. Demokrasi böyle olmaz. Sivil toplum örgütleri, görüşleri, düşünceleri alınırsa olgunlaşır. Ama iktidar bunu yapmıyor. Biz bunu istiyoruz. 21. Yüzyıl’da sadece parlamentoda çalışarak yasa yapılmaz. Sivil toplum örgütleri yasalara katkıda bulunur. Bunlar olmadığı için CHP herşeye itiraz ediyor gibi görünüyor" diye konuştu.
 
 Bir başka işçi de "Bunca yıllık işçiyim, ilk defa CHP Genel Başkanı ile yan yana oturuyorum. Sizden ricam; ülke barışı, huzur. Biz 1980’den beri bu sorunu görüp rapor hazırladık. Bizim görüşümüze değer verilseydi bu kadar insan hayatını kaybetmezdi. Evlat acısı bizim için en önemli acıdır. Onun için bir şey konuşulurken, ’Allah evlat acısı vermesin’ denir. Suriye konusunda hükümet yanlış yapıyor. Komşu bir ülkeye cebine para koyup beline silah takarak birtakım insanlar göndermek olmaz. Bu Türkiye’ye yakışmaz. Biz işci ve işvereni karşı grup olarak görmüyoruz birbirini tamamlayan gruplar olarak görüyoruz, üreteceğiz halkça bölüşeceğiz" diye konuştu.
 
 BİRGÜL AYMAN GÜLER’İN SÖZLERİNE YANIT
 
 İşçilerle sohbetini tamamladıktan sonra, gazeteciler, CHP Genel Başkanı Kemal Kılıçdaroğlu’na, CHP İzmir Milletvekili Birgül Ayman Güler’in dün TBMM’de yaptığı konuşmada, "Türk ulusuyla Kürt milliyetini eşit, eş değerde gördüremezsiniz" sözlerini ve buna tepki gösteren CHP Adıyaman Milletvekili Salih Fırat’ın istifa dilekçesini Genel Merkez’e faksla göndermesiyle ilgili sorular sordu. Kılıçdaroğlu, şunları söyledi:
 
 "Biz bu ülkede hiç kimseye imtiyaz sağlamayan bir görüşteyiz. CHP’nin bu konudaki görüşleri bellidir. Etnik kimlik peşinde olmayan her yurttaşın başımızın üstünde yeri var. Etnik kimlik üzerinden kimse siyaset yapmasın. Birbirimize saygı gösterip kucaklayacağız. Ortak paydamız bu ülkenin çıkarları olacak. Ülkenin büyümeye ihtiyacı var. Siyaset kısır bir döngü içinde olamaz. Ülkenin önünü kilitlememeliyiz. Sadece siyaset dersek bu ülke kaybeder. Terör, işsizlik gibi sıkıntılarımız var. Halk bizi parlamentoya uzlaşın diye gönderdi."
 
 
 Oktay ENSARİ- Demet ÖZTÜRK/KAYSERİ, (DHA)