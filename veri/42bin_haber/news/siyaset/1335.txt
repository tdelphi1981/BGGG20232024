Yalova Belediye Başkanı Yakup Koçal AK Parti'ye katılıyor
Yalova Belediye Başkanı Yakup Koçal, AK Parti'ye katılacağı yönündeki iddiaların doğru olduğunu bildirdi.
Yakup Koçal, 'AK Parti Merkez Karar ve Yönetim Kurulu'nda partiye geçişinin kabul edildiği ve salı günü yapılacak TBMM Grup Toplantısı'nda Başbakan Recep Tayyip Erdoğan tarafından rozetinin takılacağı' yönündeki iddialarla ilgili yaptığı açıklamada, 'Bana da böyle bir kararın alındığı ve salı günü rozet takılacağı bildirildi. İddialar doğrudur' diye konuştu.

AK Parti Yalova İl Başkanı Mustafa Pehlivan ise 'Edinilen bilgiler doğrudur. Süreç güzel bir şekilde devam ediyor. İnşallah Yalova'mız için hayırlısı olur' ifadelerini kullandı.

Yerel seçimlerde Demokrat Parti çatısı altında belediye başkanlığını kazanan Koçal, 12 Haziran 2011 seçimleri öncesinde partisinden istifa ederek bağımsız kalmıştı.