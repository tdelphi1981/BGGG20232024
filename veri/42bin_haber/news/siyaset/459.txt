'Hükümet kendi vatandaşını soyuyor'
MHP'li Celal Adan, yeni yılda yapılan zamlara tepki gösterdi.
 MHP Genel Başkan Yardımcısı ve İstanbul Milletvekili Celal Adan iktidarın “yamalı bütçesini” toparlamak için kendi vatandaşını soyduğunu iddia etti.
 Adan son zamlarla ilgili yazılı açıklamasında, birçok kaleme zam yapan iktidarın, yeni yılda da kendi vatandaşını “soymaya” devam edeceğini gösterdiğini iddia ederken “Yamalı bütçesini toparlamak için kendi vatandaşını soyan AKP Hükümeti, bu maliye politikasıyla yeni yılda da umut vermekten, dertlere ilaç olmaktan, milletimizin geçim derdini gidermekten çok uzaktır” dedi. Mevcut ekonomi ve maliye politikasının tamamen dar gelirlinin ve fukaranın sırtına bindirilen zamlara ayarlı olduğunu savundu. AK Parti hükümetinin, kendi beceriksizliğinin, kendi hatalarının ve kendi politikasızlığının bedelini vatandaşlara ödettiğini de savunan Adan, “Zamlar ve vergilerle ekonomi yönetilemez. Sıcak parayla, özelleştirmelerle sadece günü kurtarabilirsiniz. Fakat gelecek kuşaklara ağır bedeller ödettirirsiniz. AKP Hükümeti’nin ekonomisi, soygun ekonomisidir.  Bunun adı Deli Dumrul ekonomisidir” dedi.
 -“MİLLİ SERMAYEDE ÖZELLEŞTİRME, YALANCI BAHARIN SAHTE GÜNEŞİ”-
 Celal Adan ekonomide yabancılaşmanın had safhaya ulaştığını, finans kesimi kadar, özel ve kamusal düzeylerde reel sektörün de plansız bir şekilde uluslararası sermayenin eline geçmeye devam ettiğini öne sürdü. Adan, “Buna karşılık, üretici milli sermaye unsurları kendi başının çaresine bakmaya zorlanarak krize kurban edilmiş durumdadır. Türkiye’nin uzun yıllar boyunca yüksek enflasyon, yoksulluk, fukaralık bahasına ürettiği milli sermaye değerleri, iktidar tarafından özeleştirilmekte, yalancı baharın sahte güneşi olarak kullanılmaktadır” dedi.
 ANKA
  