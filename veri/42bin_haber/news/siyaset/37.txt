İzmir'de otobüs tartışması
CHP İzmir Milletvekilleri, Ankara'daki kutlamalara katılmak isteyenlerin içinde bulunduğu 10 otobüsün kentten çıkışına izin verilmediğini iddia etti. Milletvekilleri tepki olarak, İzmir'deki törenlerde protokole ayrılan yerden kalkıp vatandaşların arasına oturdu.
 Cumhuriyet Meydanı'ndaki Atatürk Anıtı önünde basın açıklaması yapan CHP 
  İzmir Milletveki Mustafa Moroğlu, Ankara'da yapılacak Cumhuriyet Bayramı 
  kutlamalarına katılmak isteyen siyasi parti ve sivil toplum kuruluşlarının 
  kiraladığı otobüslerin İzmir'den çıkışının engellendiğini iddia etti.
          Araçların tüm evraklarının tam olmasına karşın seyahat etmesine izin 
  verilmediğini öne süren Moroğlu, ''Sudan bahanelerle bütün araçlarımızın 
  Ankara'ya gitmesi engellendi'' dedi. Moroğlu, olayın sorumluları bulununcaya 
  kadar resmi törenlere katılmayacaklarını ifade etti.
          CHP İzmir Milletvekili Alaattin Yüksel ise dün gece İzmir Valisi Cahit 
  Kıraç ve İl Emniyet Müdürü Ali Bilkay ile defalarca konuştuklarını, ''hiçbir 
  problem yok'' denmesine rağmen otobüslerin kentten çıkışına izin verilmediğini 
  savundu.
          Yüksel, ''Önce 'Otobüslerin ferdi kaza sigortası yok' dendi, sonra 
  otobüsler birer polis eşliğinde uzak ilçelere götürüldü. Emniyet müdürüne 
  otobüsleri kaçırdığı, bizim seyahat hakkımızı engellediği için kendisini dava 
  edeceğimi söyledim. Emniyet müdürü ve Vali bey bizimle dalga geçtiler, resmen 
  alay ettiler'' diye konuştu.
          Açıklamanın ardından Cumhuriyet Bayramı törenlerinin yapıldığı alana 
  giden CHP İzmir Milletvekilleri Mustafa Moroğlu, Alaattin Yüksel, Musa Çam ve 
  Hülya Güven, İzmir Valisi Cahit Kıraç'ın protokoldeki yerini alması üzerine 
  oturdukları yerden kalkarak töreni vatandaşların arasında izledi.
 AA