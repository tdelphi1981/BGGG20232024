Hüseyin Çelik: 'Bunu kim yaparsa pahalıya ödetiriz'
AK Parti Genel Başkan Yardımcısı Hüseyin Çelik, CHP'lilerin gizlice AK Parti'ye üye yapıldığı iddiaları konusunda, 'Kasten ve bilerek birisi bir başka partiden üye olan birisini bizim partiye 'sayı artsın' diye üye yaptıysa biz o kişiye bu yaptığının hesabını sorarız ve ödetiriz' dedi.
 AK Parti Genel Başkan Yardımcısı Hüseyin Çelik, parti genel merkezinde basın toplantısı düzenledi. 

Çelik, Türkiye'ye NATO tarafından yerleştirilecek Patriot füzelerinde tetiğin Türk tarafında olacağını söyledi. Patriot'larda yetki ve iradenin NATO'da olacağını, yerinin de Türkiye'ye gelecek uzmanlar tarafından belirleneceğini söyleyen Çelik, "Ama bunun tetiği bizde olacak, bizim Genelkurmayımızda, askerimizde olacak." dedi. Bu tür savunma sistemlerinde 10-15 saniye gibi kısa süre içerisinde karar verilmesi gerektiğinin altını çizen Çelik, "Dolayısıyla tetik bizde olacak. Nerede olması gerektiği ile ilgili de bu bir uzmanlık işidir. Stratejik açıdan hassasiyet gereken yerlerdir. Uzmanlar belirleyecektir. Tabii ki 'TSK siyasi iradenin emrindedir.' Ama işin teknik boyutu onlar tarafından kararlaştırılacaktır." diye ekledi.

Çelik, Patriot'larla ilgili bir soru üzerine verdiği cevapta, "Bu, NATO'nun Türkiye'ye ve NATO'nun kendisine sağlayacağı bir imkandır. Türkiye'nin kendi savunmasının da güçlenmesi, bu manada daha büyük bir özgüven içinde olması açısından son derece önemlidir. Burada garipsenecek bir şey yok" diye konuştu. Balistik füzelerin ve balistik füzelere karşı savunma sistemlerinin pahalı olduğunu kaydeden Hüseyin Çelik, NATO üzerinden Türkiye'ye bir imkan sağlanmış olmasını da çok önemli bulduklarını ifade etti. 

 KÜRECİK'İN İSRAİL'LE İLGİSİ YOK

 CHP Genel Başkanı Kemal Kılıçdaroğlu'nun, Kürecik'teki radar üssü ile ilgili eleştirileri de sorulan AK Parti Genel Başkan Yardımcısı Çelik, "Orada yine NATO'ya bağlı olarak erken uyarı radar sistemi kurulmuştur. Türkiye'ye yönelik, NATO'ya yönelik. Bir ülke NATO ülkesi ise o ülkenin sınırları NATO'nun sınırlarıdır" şeklinde konuştu.

 Hüseyin Çelik, "Kürecik'in İsrail'le, İsrail hükümetiyle yapılan bir anlaşmayla doğrudan veya dolaylı bir ilgisinin bulunmadığını da kaydetti. Çelik, "Eğer bir NATO ülkesiyseniz alınan kararların külfeti varsa katlanacaksınız, nimeti varsa bu nimetten de faydalanmak durumundasınız'.' diye ekledi.

 CHP'NİN EKSENİ İRAN VE SURİYE'YE KİLİTLENDİ

 Muhalefetin, dış politikaya hakkında yönelttiği "eksen kayması" eleştirilerine de değinen AK Parti Genel Başkan Yardımcısı Çelik, Başbakan Erdoğan'ın son zamanlarda yaptığı farklı ziyaretlerden örnekler verdi. Çelik, "CHP'nin kendi ekseni İran ve Suriye'ye kilitlendi. Bu nasıl bir eksendir." ifadelerini kullandı. 

 Erdoğan'ın Mısır ziyaretini de örnek vererek Kahire Üniversitesi'nde kendisine yapılan tezahüratları anlatan Çelik, Mısırlı gençlerin Başbakan Erdoğan'a gösterdikleri sevgi ve coşkunun Türkiye'deki AK Parti mitinglerinde bile yaşanmadığını dile getirdi. Çelik, "İslam dünyasının önemli bir bölümünü diktatörler idare ediyor. İslam ülkeleri, diktatörlerinden kurtulmaya çalışıyor. 'Arap Baharı' bundan kurtulmak için bir fırsattır. Türkiye, Arap Baharı'nın sonbahara dönüşmemesi için elinden geleni yapıyor. Bizim muhalefetten beklediğimiz 'yanlışlar varsa yanlışlara dikkat çekmeleri' ama her meselede iktidarı zor duruma düşürmek isterken, kendi ülkenizin elini zayıflatacak hamlelerde bulunmayın." değerlendirmesinde bulundu.

 BAŞKANLIK, OLMAZSA OLMAZIMIZ DEĞİL

 Çelik'e yöneltilen bir başka soru ise Başkanlık sistemi hakkında oldu. Çelik, Anayasa Komisyonu'na sunulan teklifin kendileri için "olmazsa olmaz" bir madde olmadığını belirterek, "Başkanlık olmazsa olmazımız değil, diğer partiler kabul etmezse masadan kalkarız, iddiamız yok. Kabul edilmediği zaman 'uzlaşma komisyonundan çekileceğiz' şeklinde tavrımız olmadı, olmayacak." dedi. Yeni sistemle kontrol ve karşı kontrol mekanizmalarının olması önerildiğini söyleyen Çelik, "Şu an sayın Cumhurbaşkanı yaptıklarından sorumlu değil. Bizim getirdiğimiz sistemde böyle olmayacak." dedi.

 ÜYELİK SAHTEKARLIĞI YAPANA BEDELİNİ ÖDETİRİZ
 CHP'ye üye çok sayıda kişinin AK Parti'ye üye yapıldığına ilişkin iddialar da sorulan Çelik, "Doğruysa üzüntü vericidir." ifadelerini kullandı. Geçmişte bunun çok istismar edildiğini, aynı kişinin aynı anda birden çok partiye üye olarak bunu anahtar gibi kullandığı örneğini veren Çelik, "Üye kayıtları kimlik numarasıyla yapılıyor. Birisi 10 kişinin toplu olarak kaydını yaptırırsa güvenlik soruşturması yapılamıyor. Bu siyasi ahlaksızlıktır. Geçmişte bu yaygındı. Bilgisayar devri olduğu için bugün böyle bir şey yapamazlar. Bir partiye üye olan diğer partiye üye olamaz. Silinir. Kasten ve bilerek birisi bir başka partiden üye olan birisini bizim partiye 'sayı artsın' diye üye yaptıysa biz o kişiye bu yaptığının hesabını sorarız ve ödetiriz. Üye sahtekarlıkları bizi göre değil." şeklinde konuştu.
 
 Hüseyin Çelik, PKK ile ilgili görüşmelere ilişkin bir soru üzerine de "Dağlarda eli silahlı ölüm makinesi haline getirilen PKK'lı gençlere sürekli çağrıda bulunduk. 'Yol doğru yol değil' diye. 'İnsan öldürmeyi bırakın, siz de ölmeyin' diye. Araştırmalar dağdakilerin ömürlerinin 3 yıl olduğunu gösteriyor. Bu insanlar silahı bıraksınlar, terörle değil medeni yollarla taleplerini dile getirsin." diye konuştu. 

 'Bizim bağcıyla ilgimiz yok.' diye devam eden Hüseyin Çelik, "Habur iyi niyetli adımdı, farklı noktaya çekildi, yol kazasına dönüştürüldü. Türkiye'de demokratik yollar açıktır. Şiddet, kaba kuvvet, terör artık çözüm aracı, kendini ifade etme biçimi olamaz. Geçmişte birileri 'başka yolum kalmadı' diyebilir ama bugün diyemez. Kan dursun, gözyaşı dinsin, kaynaklarımız heba olmasın. Kim etkili olacaksa olsun. Türkiye Cumhuriyeti Hükümeti terörist başı ile oturup bunun üzerinden hesap yapmaz. Memurlar oturup görüşebilir. Birileri bunu pazarlık olarak değerlendirirse yanlış olur. Pazarlık içinde değiliz." ifadelerini kullandı.