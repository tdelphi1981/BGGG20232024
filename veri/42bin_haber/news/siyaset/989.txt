Bakan Şimşek: Özel sektörün önünü açtık
Maliye Bakanı Mehmet Şimşek, "Biz bu dönemde özel sektörün önünü açtık. Özel sektör de dinamizmini ortaya koydu. İnsanlarımıza iş, aş üreten herkese biz tabii ki hizmetkarız. Çünkü aslolan toplumun refahıdır, mutluluğudur." dedi.
Mehmet Şimşek, Bursa Ticaret ve Sanayi Odası (BTSO) Yönetim Kurulu Başkanı Celal Sönmez'i ziyaret etti. Maliye Bakanlığı'nda bir zihniyet devrimi yaşandığını anlatan Bakan Şimşek, "Türkiye'nin belki komşu ülkelere göre petrol kuyuları yok ama bizim hakikaten dünya çapında rekabetçi, vizyon sahibi birçok girişimcimiz var. Sanayicimiz, iş adamımız var. Bu da Türkiye'nin aslında kalkınmasının temeli." diye konuştu.

Bu dönemde özel sektörün önünü açtıklarını özel sektörün de dinamizmini ortaya koyduğunu vurgulayan Şimşek, şöyle devam etti: "İnsanlarımıza iş, aş üreten herkese biz tabii ki hizmetkarız. Çünkü aslolan toplumun refahıdır. 90'lı yıllara baktığımız zaman reel olan özel sektör yatırımları yüzde 30 civarında azalmış. Fakat bakıyorum son 10 yılda neredeyse 2,7 katlık yani yüzde 270'lik bir artış söz konusu. Aslında bu özel sektörün bu dönemde önünün açılırsa nasıl bir potansiyelinin olduğunu, ortaya nasıl bir performans koyabileceğinin çok basit, özel bir göstergesi. O yüzden biz de çalışmalarınızdan dolayı sizlere müteşekkiriz. Tabii ki ülke ancak yatırımla, üretimle kalkınır. Sizler de yapıyorsunuz. Biz de elimizden geldiğince yatırım, istihdam ve üretim üzerindeki yükleri minimize etmeye çalışıyoruz. Ülkemizi yönetirken siyasi istikrarla birlikte ekonomik istikrar, bu da beraberinde tabii ki Türkiye'nin rekabet gücünü olsun, iş ortamını iyileştirmede olsun, birçok alanda farklı bir noktaya gelmesinin ve ilerlemesinin önünü açmıştır."

Bir gazetecinin "Bursa'nın ekonomideki rolü nedir, aldığından fazlasını devlete veriyor mu?" şeklindeki soruyu cevaplandıran Maliye Başkanı Mehmet Şimşek, "Arkadaşlar, konuya o şekilde yaklaşmak sığ oluyor. Yani, tabii öyle illerimiz var ki devletin katkısından daha fazla üretiyor. Ama biz ülkeyi bir bütün olarak düşünüyoruz. Yani ülkede bir terör olayı varsa, tabii ki onunla mücadele edilmek zorunda kalınacak. Ülkede başka sorunlar varsa, kaynaklar tabii ki oralara da kanalize edilecek. Örnek olarak biz Bursa'daki bu ekonomik dinamizmden dolayı son derece mutluyuz." ifadelerini kullandı.