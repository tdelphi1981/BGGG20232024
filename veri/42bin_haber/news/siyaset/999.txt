Ünal Erkana işkence sorgusu
12 Eylül işkence soruşturması kapsamında dönemin Ankara Emniyet Müdürü Erkan şüpheli sıfatıyla ifade verdi. Ünalın isteği üzerine sorgusu savcılıkta savcı tarafından değil de Ankara Emniyetinde polislerce yapıldı.

ANKARA’DA 12 Eylül döneminde yapılan işkencelere ilişkin yürütülen soruşturma kapsamında dönemin Ankara Emniyet Müdürü Ünal Erkan, şüpheli sıfatıyla ifade verdi. İfadesini savcı yerine polisin aldığı Erkan, Ankara Emniyeti’ne 32 yıl sonra şüpheli olarak gitmiş oldu. 
Erkan, işkence iddialarını reddetti. 
İşkencelerden bilgim yok 
12 Eylül sistematik işkence soruşturmasını yürüten Ankara Savcısı Murat Demir’in talimatı üzerine dönemin Ankara Emniyet Müdürü Ünal Erkan şüpheli olarak ifadeye çağrıldı. Ancak Erkan, savcılık yerine Ankara Emniyeti’nde ifade vermek istediğini bildirdi. Bunun üzerine Erkan’ın ifadesi emniyette polislerce alındı. 
Raci Tetik 3 aydır bekliyor 
Bir dönem OHAL Valiliği de yapan Erkan, ifadesinde darbe döneminde emniyette yapılan işkence iddialarını reddederken konudan bilgisinin olmadığını öne sürdü. 12 Eylül davasının iddianamesinde Ankara Emniyeti’ne bağlı DAL Grubu’nun gözaltına alınan kişilere işkence yaptığı anlatılmıştı. Soruşturma kapsamında şuana kadar 35 şüpheli polis ve askerin ifadesinin alındığı öğrenildi. Şüphelilerden dönemin Mamak Askeri Cezaevi Müdürü Raci Tetik’in ifadesinin alınması için de Üsküdar Başsavcılığı’na talimat yazılmıştı. Ancak, 3 ay geçmesine karşın Üsküdar Başsavcılığı henüz Tetik’in ifadesine başvurmadı.