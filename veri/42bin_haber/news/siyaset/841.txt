Salih Kapusuz'dan kabinedeki değişiklik yorumu
AK Parti Genel Başkan Yardımcısı Salih Kapusuz,Bakanlar Kurulu'ndaki değişikliğin iyiye yorumlanması gerektiğini belirterek, 'İyi olmuştur. Hayırlı olsun' dedi.
Kapusuz, Meclis'te gazetecilerle yaptığı sohbette, konuya ilişkin soruları yanıtladı.

Kapusuz, fotoğrafa bütün olarak bakıldığında böyle bir tercihin uygun görüldüğünü belirterek, 'Hayırlı olsun demek lazım' diye konuştu.

'Başbakan'ın son MYK'da hafif bir sinyal verdi mi?' sorusuna Kapusuz, 'Öyle bir sinyal vermedi. Bu konularda Başbakan'ın tarzı şu, kendisi götürüyor, kendisi karar veriyor. Doğru olan da bence bu. Yani bunlarla ilgili bir tartışma zemini açılarak, 'arkadaşlar ne diyorsunuz, kimi değiştirelim?' Bunlar olmaz zaten. Böyle bir işaret bunda değil, bundan öncekilerde de yoktu zaten' karşılığını verdi.

Kapusuz, önemli olanın yeni bakanların hayırlı hizmetlere yüksek bir performansla katkı sunmaları olduğunu kaydetti.

Gazetecilerin, 'Performans düşüklüğü görüyor muydunuz?' sorusuna Kapusuz, 'Ben oradan bakmıyorum. Ben arkadaşlarla ilgili öyle bir değerlendirme yapmam. Onu yapacak olan merciler belli. Ama elbette bir değişiklik yapılmıştır. Bu değişiklik bence iyiye yorumlanmalı, iyi olmuştur. Hayırlı olsun' yanıtını verdi.

Kapusuz, Sağlık Bakanlığı'na getirilen Mehmet Müezzinoğlu'nun il başkanlığı görevinde bulunduğunu, sağlık alanında çok eskiden beri tecrübeleri, hastaneleri olduğunu söyledi.

Kapusuz, eski Kültür ve Turizm Bakanı Ertuğrul Günay ile ilgili bir soru üzerine, partilerinde farklı seslerin çok rahatsız edici bir durum olmadığını ifade etti. Kapusuz, 'Bir ahenksizlik yok, biraz renk var. Bu seslilik, bizim parti bünyesinde bakarsanız bir MHP'de bir CHP'deki gibi ses getirecek, istifaya götürecek bir yaklaşım bulamazsınız. Bu parti 10 yıldır iktidarda olan bir parti, buna rağmen bir tek grup kararı almamış bir partidir' dedi.

-'Bakan olarak da aday olmaları mümkün'-

Gazetecilerin, bu yılın ortalarında ya da sonbahara doğru kabinede yeni bir revizyon olup olmayacağı sorusuna Kapusuz, şu yanıtı verdi:

'Ben beklemem. Artık seçim sürecine girilmiştir. Yani o dönemler, çok fazla değişiklik yapmayı gerektirmez ki. Orada bir başka şey daha var. Arkasından zaten Sayın Başbakan Cumhurbaşkanı adayı olacaksa. Cumhurbaşkanı seçilirse o zaman ne yapılır? Zaten değişim olacak. O zaman Başbakan ayrılmış olunca yeni bir Başbakan, yeni bir kabine mecburi olacak. Onun için bizim geçen periyotlarımıza da bakarsanız, çok sık değişiklik yapan bir parti değiliz.'

Kapusuz, belediye başkanlığı adayı olan bir bakanın görevinden istifa etmesine gerek bulunmadığını ifade ederek, 'Bakan olarak da aday olmaları mümkün. Hiç mahsuru yok. Seçilirse istifa ediyor' diye konuştu.

Başbakan Yardımcısı Beşir Atalay da, Bakanlar Kurulu değişikliğiyle ilgili 'hayırlı olsun' dileğinde bulundu.