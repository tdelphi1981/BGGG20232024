ÖKK gizli ve illegal bir yapı değil
MİTin Meclise gönderdiği ihbar mektuplarının ardından Özel Kuvvetler Komutanlığının gizli ve illegal bir yapılanma olmadığını belirten Genelkurmay, faaliyetlerinin de illegal olmadığını ifade etti. Yayınların ülke savunmasını zaafiyete uğratabileceği uyarısı yaptı.

YANLIŞ BİLİNİYOR, NATO VE İLERİ ÜLKELERDE KALDIRILMADI ‘İŞGALE KARŞI’ TÜM DÜNYADA VAR 
GENELKURMAY Başkanlığı, MİT tarafından Meclis Darbe Komisyonu’na gönderilen ve Özel Kuvvetler Komutanlığı’ndaki illegal yapılanmayı anlatan mektupların ardından dün bir açıklama yaparak iddialara cevap verdi. Genelkurmay açıklamasında, “Özel Kuvvetler Komutanlığı bünyesindeki bazı unsurların illegal faaliyetlerde bulunduğu” iddialarıyla ilgili olarak “TSK personelini ilgilendiren ve devam eden soruşturma ve kovuşturmaları etkileme sonucu doğurabilecek nitelikteki yayınların kurumsal olarak TSK’yı da etkileyecek boyutlara dönüştüğü değerlendirilmektedir’’ denildi. 
5 yıl önce: İşleme gerek yok 
Gündeme getirilen iddiaların kaynağının, 2007 yılında MİT Müsteşarı tarafından ilgili makamlara elden sunulan imzasız ihbar mektupları olduğu, bu mektuplarda yer alan iddiaların 2007 yılında incelendiği, ancak herhangi bir işleme gerek görülmediği vurgulanan açıklamada, mektupları MİT’ten isteyen Darbe Komisyonu’nun raporunu hazırlayıp TBMM Başkanlığı’na sunması sonrasında MİT tarafından gönderilen söz konusu belgelerin işleme alınmadığı ifade edildi. 
ÖKK suç örgütü gibi gösterildi 
Mektuptaki iddiaların bir şekilde basına sızdırıldığı belirtilen açıklamada “Özel Kuvvetler Komutanlığı; gizli ve illegal bir yapılanma olmadığı gibi, faaliyetleri de illegal değildir” denildi. Geçmişe yönelik soruşturma ve dava konusu olmuş birtakım iddialarla ÖKK’nın suç örgütü gibi gösterilmesinin haksızlık olduğu belirtilen açıklamada, ÖKK bünyesindeki Seferberlik Tetkik Daire Başkanlığı ile “Muharebe Arama Kurtarma (MAK) Alay Komutanlığının görevleri anlatıldı. 
‘Muhtemel işgale karşı’ önlem 
Personelin 3 yıllık zorlu bir eğitimin ardından ÖKK’da göreve başladığı anlatılan açıklamada, yaygın iddiaların aksine, NATO ülkeleri başta olmak üzere, birçok modern ülkede “muhtemel bir işgale karşı” özel kuvvet teşkilatlarının varlığını devam ettirdiği vurgulandı. Açıklamada, ülke savunması için zaruri olan bir kurum olan Özel Kuvvetler’in maksatlı olduğu değerlendirilen yazı ve yorumlarla zan altında bırakıldığı ifade edildi. 
‘ZAAFİYET YARATIR’ UYARISI 
GENELKURMAY açıklaması şöyle bitti: ‘’Bu durumun, Özel Kuvvetler Komutanlığı’nın yasal görev ve fonksiyonlarını yerine getirmesine olumsuz etki yapacağı ve ülke savunmasında zafiyet yaratabileceği düşünülmektedir. Sonuç olarak; TSK’nin stratejik bir unsuru olan Özel Kuvvetler Komutanlığı gizli ve illegal bir yapılanma olmadığı gibi, faaliyetleri de illegal değildir. Halen Türk Silahlı Kuvvetleri’nin bütün unsurları gibi ilgili mevzuat çerçevesinde ve emir komuta disiplini içinde görevine üstün bir azim ve gayretle devam etmektedir.’’