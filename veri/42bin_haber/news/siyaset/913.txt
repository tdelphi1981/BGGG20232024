Başbakan Erdoğan Katar'a gidiyor
Başbakan Recep Tayyip Erdoğan, yarın Katar'a çalışma ziyaretinde bulunacak.
Başbakan Erdoğan, 29 Ocak Salı günü Katar'ın başkenti Doha'da Katar Emiri Şeyh Hamed bin Halife es-Sani ve Katar Başbakanı ve Dışişleri Bakanı Şeyh Hamed bin Casim bin Cebr Al Sani ile bir araya gelecek.

Görüşmelerde Türkiye-Katar ilişkilerinin gözden geçirileceği ve iki ülke arasındaki yakın siyasi diyaloğun güçlendirilmesi için ekonomi, ticaret, enerji ve kültür alanlarında işbirliğinin artırılması imkanlarının ele alınacak.

Türkiye ve Katar'ı ilgilendiren bölgesel ve uluslararası konular da Başbakan Erdoğan'ın önemli bir gündem maddesini oluşturacak. Görüşmelerde Suriye'deki son durum, Filistin-İsrail sorunu ve Kuzey Afrika'da yaşananların ayrı birer başlık halinde ele alınması bekleniyor.

-Türkiye-Katar ilişkileri-

Son yıllarda önemli gelişmeler kaydedilen Katar-Türkiye ilişkilerinde Katar, Türkiye'nin bölgesinde üstlendiği rolü önemsemekte.

Bölgesel sorunların çözümü için en önde çaba gösteren Arap ülkesi konumunda bulunan Katar'ın üst düzey yönetimi de Türkiye ile yakın istişare içinde olmayı tercih ettiklerini ve dış politikalarında Türkiye'ye özel önem verdiklerini sıklıkla dile getirmekte.

Birleşmiş Milletler ve İslam Kalkınma Örgütü gibi uluslararası kuruluşlarda son yıllarda artan Türkiye-Katar işbirliği, 2008-2012 dönemindeki karşılıklı üst düzey ziyaretlerle derinleşerek devam etmekte.

Karşılıklı ekonomik ilişkiler çerçevesinde de Türkiye, Katar'a demir-çelik mamulleri, elektrikli makine ve cihazlar, motorlu araç ve parçaları, ev tekstil ürünleri, mobilya, gıda maddeleri ihraç ederken, Katar'dan da doğalgaz, plastik ve mamulleri ile kimyevi ürünler ithal etmekte.

Dünyanın en zengin ülkelerinden biri olan Katar'daki Türk yatırımlarının esasını ise müteahhitlik (alt taşeronluk) ve müşavirlik hizmetleri alanında gerçekleşiyor. 30'dan fazla Türk şirketinin bugüne kadar üstlendiği projelerin toplam tutarı yaklaşık 8,5 milyar dolara ulaşıyor.

Türkiye'ye boru hattıyla doğalgaz tedariki projesi Katar'da üst düzeyde olumlu değerlendirilirken, son olarak, Türkiye ile Katar arasındaki Savunma Sanayisi İşbirliği Mutabakat Muhtırası onaylandı.

'Türkiye Cumhuriyeti Hükümeti ile Katar Devleti Hükümeti Arasında Savunma Sanayisi İşbirliği Mutabakat Muhtırası'nın onaylanmasına ilişkin Bakanlar Kurulu kararıyla, savunma sanayisi alanındaki mal ve hizmetlerin geliştirilmesi, üretimi ve tedariki, hizmetler ve ilgili teknik ve lojistik destek alanlarında daha etkili işbirliği ile her iki ülkenin savunma sanayisi kabiliyetlerini geliştirilmesi amaçlanıyor.