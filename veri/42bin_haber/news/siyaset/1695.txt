Almanyada alınan Ece, ikizi Egeyle 35 gün sonra buluştu
Alman Gençlik Dairesinin el koyduğu Ece bebek, Başbakan Yardımcısı Bozdağın devreye girmesiyle 35 gün sonra ailesine kavuştu. 6 aylık Ece ile Egeyi bir araya getiren ailenin sevincini Bozdağ da paylaştı

ALMANYA’DA kötü muamele iddiasıyla 30 Ocak’ta Fahri-Yasemin Kışla çiftinden alınarak koruyucu aileye verilen 6 aylık Ece Kışla, 35 gün sonra mahkeme kararıyla ailesine kavuştu.  Gençlik Dairesi’nin (Jugendamt) itirazına rağmen  Gelsenkirchen-Buer Aile Mahkemesi 6 aylık Ece’nin ile ikizi Ege ile bir araya gelmesine karar verdi. Mahkeme nihai karar açıklanıncaya kadar da bebeğin bakıcı ailede kalmasına hükmetti. Mahkeme iade kararını Gençlik Dairesi’nin  karşı çıkmasına rağmen verdi. Mahkemenin yazılı kararı avukatlarca Kışla Ailesi’ne iletildi. 
‘Anne sütünü unutacaktı’ 
Sevindirici kararın aileye ulaşmasının ardından Fahri ve Yasemin Kışla  Gelsenkirchen-Buer Gençlik Dairesi’ne koştu.  Ancak mesai bitti gerekçesiyle Ece bebek ailesine verilmedi. Dün sabah  saat 09.30’da tekrar Gençlik Dairesi’ne giden Kışla Ailesi, Ece’yi alarak evlerine döndü. Ece, anne ve baba kucağında ikizi Ege ile buluştu. Anne Yasemin Kışla, “İnsanin bebeğinden ayrı kalması çok zor. Ece, neredeyse anne sütünü unutacaktı. Ama Ece’mize kavuştuk. Allah kimsenin çocuğunu annesinden ayırmasın” dedi. Fahri Kışlada  çocuklarına tekrar kavuştukları için çok mutlu olduklarını söyledi. Çocuklarının yanlış bir rapor ile ellerinden alındığını belirten Kışla şöyle konuştu: “Ece’yi yanlış bir raporla elimizden aldılar. Çocuk merdivenlerden düştü. İki kolunda da kırıklar vardı. Hastanede raporda şiddet olarak verildi. Biz çok itiraz ettik ama dinlemediler. ” 
Mahkemeye 500 Türk gittik 
Mahkeme sürecinde Türkiye’den ve Almanya’da yaşayan Türklerden büyük destek aldıklarını bildiren Kışla şöyle devam etti: “Biz mahkemeye 500 Türk ile beraber gittik. Bizlere çok destek oldular.  Başbakan Yardımcımız Bekir Bozdağ’ın maddi ve manevi çok büyük destekleri oldu. Allah onlardan razı olsun. Bizi hemen aradı ve Ece hakkında bilgi aldı. Biz de onu buraya davet ettik, geleceğini söyledi.” 
Bekir Bozdağ devreye girdi 
GELSENKİRSCHEN’DE yaşayan Zonguldaklı Kışla ailesinin 6 aylık ikizlerinden Ece’nin merdivenden düşerek kolu kırıldı. Bunun  üzerine Alman Gençlik Dairesi yetkilileri Ece’yi ailesinden aldı. Kışla Ailesi’nin bebeğinin elinden alınması üzerine Yurtdışı Türkler ve Akraba Toplulukları’ndan Sorumlu Başbakan Yardımcısı Bekir Bozdağ devreye girdi. Türkiye’nin Münster Başkonsolosluğu’nu olayı yakın takibe aldı. Ece bebeğin kaderini belirleyecek duruşmaya Almanya’daki Türkler de büyük ilgi gösterdi. 
Türkler koruyucu aile olsun 
BAŞBAKAN Yardımcısı Bekir Bozdağ, mahkemenin Ece’nin ailesine iadesi kararından sonra Kışla ailesini arayarak sevinçlerine ortak oldu. Bozdağ, Meclis’te bir grup gazeteciyle yaptığı sohbette, yurtdışında Türk aileden alınan çocukların Türk ailelere verilmesi gerektiğini söyledi ve Türklere bakıcı aile olma çağrısında bulundu. Bozdağ, çocuk Türk aileye verilmezse o zaman Türk ailenin onayladığı bir aileye verilmesi gerektiğini kaydetti.  
İsrail ırkçılığını lanetliyorum 
Bozdağ, İsrail’de Filistinli işçilere ayrı otobüs uygulamasıyla ilgili, “Otobüslere İsraillilerin dışındakilerin bindirilmemesi çok açık bir ırkçılıktır, çok açık bir ayrımcılıktır. Bütün dünyanın gözü önünde bunun yapılıyor olmasını lanetliyorum ve kınıyorum” dedi. NEVİN BİLGİN ANKARA