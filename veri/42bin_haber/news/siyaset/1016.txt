CHP'li Hüseyin Aygün'den çirkin sözler
TBMM'de, terör ve şiddet olayları kapsamında yaşanan hak ihlalleri hakkındaki taslak raporun görüşmelerine CHP Tunceli Milletvekili Hüseyin Aygün'ün sözleri damga vurdu. Aygün, mahkemelerde görev yapan sivil polislere önce 'eşya' benzetmesi yaptı. Sözlerinin 'eşek' olarak anlaşılması üzerine ise, "Eşya, dedim." diyerek düzeltti. Ancak daha sonra ekledi, "Eşek en azından işimize yarıyor."
 TBMM İnsan Hakları İnceleme Komisyonu bünyesinde kurulan, Terör ve Şiddet Olayları Kapsamında Yaşam Hakkı İhlallerinin İncelenmesine yönelik kurulan alt komisyonun taslak raporu, komisyonda görüşülmeye başlandı. Görüşmelere, CHP Tunceli Milletvekili Hüseyin Aygün'ün sözleri damgasını vurdu. Toplantının başında CHP'li Mahmut Tanal, katıldığı bir mahkemede sivil polisler nedeniyle oturacak yer bulamadığını söyledi. AK Partili Mehmet Metiner'in, 'Sivil polis olduklarını nereden anladınız?' şeklindeki sözleri üzerine Tanal, "Üzerlerinde yelek vardı." cevabını verdi. Bu sırada Hüseyin Aygün, "Sivil polis oldukları yüzlerinden anlaşılıyor. Çünkü insandan çok eşyaya benziyorlar." dedi. Basın mensuplarının "Eşek mi dediniz, eşya mı?" şeklindeki sözleri üzerine ise, "Eşek demedim, eşya dedim." ifadesini kullandı. Aygün daha sonra ise, " Eşek en azından işimize yarıyor." diye konuştu.