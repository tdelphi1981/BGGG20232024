'AB'nin attığı adımlar değil, netice önemli'
 
 Başbakan Recep Tayyip Erdoğan, Türkiye'ye resmi ziyarette bulunan Gürcistan Başbakanı Bidzina Ivanishvili ile bir görüşme yaptı.  Görüşme sonrası düzenlenen basın toplantısında konuşan Erdoğan, gündeme ilişkin değerlendirmelerde bulundu.
 
 Erdoğan'a ilk olarak Fransa ve İspanya'da  PKK terör örgütüne yönelik düzenlenen operasyonlar soruldu.  Erdoğan konuyla ilgili şunları kaydetti:
 
 "Öncelikle bizi, Almanya ve Fransa'nın attığı adımların başlangıcından öte neticesi ilgilendiriyor. Netice alınmadıktan sonra atılan bu adımların bir önemi yok.  Aramızda bilindiği gibi terör örgütüne karşı mücadele ile ilgili anlaşmalar vardır. Bunlarla ilgili binlerce dava olduğunu söylemelerine rağmen, bir netice bulunmuyor.  Özellikle teröristler bize teslim edilmediği sürece, bu atılan adımların hiçbir anlamı yok, biz neticeyi görmek istiyoruz. Bu neticenin özlemi içerisindeyiz.  Müzakerelerle ilgili konuya gelince AB'de Fransa 5 faslı bloke etmişti. Bunların içerisinden 22. faslılla ilgili olumlu bir yaklaşım söz konusu.  Tabii bu süreci İrlanda'nın dönem başkanlığında olumlu etkileyebilir. Bunu da bu süreç içersinde göreceğiz."
 
 AVRUPA'DA PKK OPERASYONLARI
 
 Hafta içerisinde PKK'ya yönelik düzenlenen operasyonlarda, Fransa'da 15, İspanya'da ise 6 kişi gözaltına alınmıştı. 
 
 '3 İSİM DEĞERLENDİRİLECEK'
 
 Erdoğan bir soru üzerine İmralı sürecine ilişkin değerlendirme de yaptı. 
 
 BDP, bugün İmralı'ya ikinci ziyareti gerçekleştirecek heyet için Adalet Bakanlığı'na; DTK Eşbaşkanı Ahmet Türk, BDP Eşbaşkanı Selahattin Demirtaş ve BDP Grup Başkanvekili Pervin Buldan'ın isimlerini vermişti. 
 
 Adalet Bakanı Sadullah Ergin'in henüz kendisine isimleri bildirmediğini söyleyen Erdoğan, "Bugün, yarın isimler bana bildirildiğinde kendileriyle bunu müzakere eder ve ona göre karar veririz" diye konuştu.
 
 NTV