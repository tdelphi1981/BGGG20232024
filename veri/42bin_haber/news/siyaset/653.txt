'Uçağımız Suriye hava sahasını ihlal etti mi?'
CHP Manisa Milletvekili Özel, Milli Savunma Bakanı Yılmaz'a Suriye tarafından düşürülen uçağı sordu.
 CHP Manisa Milletvekili Özgür Özel, Milli Savunma Bakanı İsmet Yılmaz’a, “Düşen F4 uçağının kazanın gerçekleştiği uçuştan 1 gün önce belirlenen ilk rotasının Suriye hava sahasını ihlal ettiği doğru mudur?” diye sordu.
 CHP’li Özel, Milli Savunma Bakanı İsmet Yılmaz’ın yanıtlaması istemiyle TBMM Başkanlığına soru önergesi verdi. Özel, 22 Haziran 2012 tarihinde RF-4E (F4) keşif uçağının Doğu Akdeniz'de görev uçuşu esnasında düşürülmesi ile ilgili olarak iddialara işaret ederek şu sorulara yanıt aradı:
 “Düşen F4 uçağının kazanın gerçekleştiği uçuştan 1 gün önce belirlenen ilk rotasının Suriye hava sahasını ihlal ettiği doğru mudur? 
 Düşen F4 uçağının uçuştan 1 gün önce gönderilen rota ve profiline ilgili Filo tarafından Suriye hava sahasını ihlal ettiği gerekçesi ile itiraz edildiği doğru mudur?
 Hava Kuvvetlerinden ilgili Filo’ya Suriye hava sahasını ihlal etmeyecek yeni uçuş rota ve profili verilmiş midir?
 Düşen F4 uçağının 1 gün önce Filo’dan geri çevrilen rotasına uçuş esnasında döndürüldüğü doğru mudur? Doğru ise uçuş esnasında gelen bu talimat SİB tarafından mı verilmiştir?
 Türkiye'nin dinleme ve istihbarat konusundaki en donanımlı kurumu olan GES Komutanlığı’nın 21 Kasım 2011 tarihinde yapılan protokol ile 1 Ocak 2012’de MİT Müsteşarlığı’na devredilmesinden önce GES Komutanlığı, bahsi geçen iddialara benzer şekilde uçuş öncesi ya da uçuş süresinde uçaklara uçuş rota ve profillerine yönelik herhangi bir talimat vermiş midir? GES Komutanlığı’nın görev tanımında MİT’e devrinden önce böyle bir görev tanımı var mıydı?”
 ANKA
  