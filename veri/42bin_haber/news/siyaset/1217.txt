Saygun'a sürpriz ziyaretçi
 
 Başbakan Recep Tayyip Erdoğan, Balyoz davasından 18 yıl hapis cezasına çarptırılan, önceki gün açık kalp ameliyatı olan ve ameliyatın hemen ardından tahliye haberi gelen emekli Orgeneral Ergin Saygun'u Halkalı'da bulunan Mehmet Akif Ersoy Göğüs, Kalp ve Damar Cerrahi Eğitim ve Araştırma Hastanesi'nde ziyaret etti.
 
 Cumhurbaşkanı Abdullah Gül de bugün telefonla Saygun ailesini arayarak geçmiş olsun dileklerini iletti.
 
 GÜRSES VE ÖREN'E ZİYARET
 
 Başbakan Recep Tayyip Erdoğan, Kasım ayında by-pass ameliyatı geçiren, sonrasında karaciğer ve böbrek yetmezliği sorunuyla yoğun bakıma alınarak tedavisine devam edilen sanatçı Müslüm Gürses'i de ziyaret etti.
 
 
 .
 
 Öğle saatlerinde Üsküdar'daki konutundan ayrılan Başbakan Erdoğan Müslüm Gürses'in tedavi gördüğü Şişli'deki özel bir hastaneye geldi.
 
 Kapıda karşılanan Erdoğan, daha sonra ziyaret için hastane binasına geçti.
 
 Başbakan'ın ziyaret ettiği isimler arasında, 10 gün önce beyin kanaması geçiren ve Gürses ile aynı hastanede tedavisi süren işadamı Enver Ören de vardı.
 
 Yaklaşık 40 dakika süren ziyaret sonrası çıkışta kısa bir açıklama yapan Başbakan Erdoğan, ''Tedavi süreci devam ediyor. Bize düşen onlara dua etmek. Rabbimden şifalar diliyoruz. Doktorlar ellerinden geleni yapıyorlar'' dedi.
 
 GÜL'DEN 'GEÇMİŞ OLSUN' MESAJI
 
 Dün de Cumhurbaşkanı Abdullah Gül, yoğun bakımda tedavisi süren sanatçı Müslüm Gürses'e geçmiş olsun dileğinde bulunmuştu.
 
 Cumhurbaşkanlığı Özel Kalem Müdürü Koray Ertaş, Gül'ün talimatı üzerine Gürses'in eşi Muhterem Nur'u aramıştı.
 
 Cumhurbaşkanı Gül'ün ''geçmiş olsun'' dileğini ileten Ertaş, Gürses'in sağlık durumuna ilişkin son bilgileri alıp, yapabilecekleri bir şey olup olmadığını sormuştu.
 
 'ARTIK ÜMİDİM KESİLDİ'
 
 Müslüm Gürses'in eşi Muhterem Nur 30 Ocak'ta yaptığı açıklamada, ''Ümidim kesildi. Doktorlar durumunu aydınlık görmüyorlar. 3 aydır yatakta, her tarafı yara içinde. Giderken dönüp arkasına öyle bir baktı ki, bir daha dönemeyecek dedim. Eğer geri dönerse bu bir mucize olur. Durumu kötüye gidiyor. Artık ümit kesildi'' demişti.
 
 GÜRSES'İN DOKTORUNDAN AÇIKLAMA
 
 Kardiyoloji Uzmanı Deniz Şener, yoğun bakım ünitesinde tedavisine devam edilen Müslüm Gürses için ümitsiz olmadıklarını belirterek, ''Aile fertlerinin ümitsizliğe kapılmış olmasını hoş görüyoruz ama biz böyle bir düşüncede değiliz'' demişti.
 
 Deniz Şener, yaptığı açıklamada, geçirdiği by-pass ameliyatının ardından, akciğer ve böbrek yetmezliği nedeniyle yoğun bakıma alınan ve halen tedavisine devam edilen sanatçının sağlık durumunda ''dalgalanma'' olduğunu ancak Gürses'in durumunun şu an iyiye gittiğini belirtmişti.
 
 Tedavide başarı şansının yüksek olduğunu dile getiren Şener, ''Başarıyla tedavi edilebilir bir durumdur. Bizim endişe ettiğimiz, vücut direnci düştüğü için ortaya çıkan sorunlar. Biz bu sorunla da başa çıkacağımızı ve bunun düzeleceğini düşünüyoruz'' ifadelerini kullanmıştı.
 
 MENAJERİNDEN 'ENFEKSİYON KAPTI' İDDİASI
 
 Sanatçının menajeri Nevzat Takmaz, yılbaşı gecesi odasında yapılan sazlı eğlence nedeniyle Gürses'in enfeksiyon kaptığı iddialarını hatırlatarak, yılbaşından 2 gün önce, hastalar için hastanede eğlence düzenlendiğini, iki kemancının doktorlarının bilgisi dahilinde Gürses'in odasına girdiğini anlatmıştı.
 
 Gürses için ''enfeksiyon kaptı'' denilince kendisinin de bu ihtimali dillendirdiğini söyleyen Takmaz, şöyle konuşmuştu:
 
 ''Yanlış anlaşılma var. Bizim de kabahatimiz oldu. 3 aydır buradayım, doktorlardan detaylı bilgi alabilirdim. 'Enfeksiyon' dediler. Böyle bir şeyi ihtimal üzerine konuştuk.
 
 Bize özel yapılmış bir organizasyon değil. Hastanenin Kalp ve Damar Cerrahisi Bölüm Başkanı Prof. Dr. Bingür Sönmez hocamız elinden geleni yaptığı için sazları alıp bir sürpriz yapmak istedi. Hatta Müslüm ağabeyin şarkısını çalarak, odaya girdiler ki ağabeyim de çok sevindi buna. Güzel bir şeydi. Biz ihtimal üzerine konuştuk, farklı yansıttılar. Ben de üzüldüm, hastanedeki insanlar da yönetim de çok üzüldü. Organizasyon Müslüm Bey'e yapılmış bir organizasyon değildi.''