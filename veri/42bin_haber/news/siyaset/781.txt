'Düşen jeti Suriye'ye MİT gönderdi'
 
 Cumhuriyet Halk Partisi'nden dikkat çeken bir iddia geldi. Manisa Milletvekili Özgür Özel’in iddiası, Akdeniz'de düşen Türk jetiyle illgili...
 
 Rotanın Suriye’ye çevrilme talimatının MİT’ten geldiğini, kazanın ardından bulunan botların pilotlara ait olmadığını savunan Özel, bu iddiaları Milli Savunma Bakanı İsmet Yılmaz'a sordu. 
 
 İddiaya göre Suriye'nin Akdeniz'de düşürdüğü keşif uçağının kullanacağı rota hava kuvvetleri tarafından uçuştan bir gün önce filoya bildirildi ancak rota, Suriye hava sahasını ihlal ettiği gerekçesiyle filo komutanlığı tarafından revize edilmesi için iade edildi. Ve uçuştan hemen önce MİT'ten yeni bir rota talimatı geldi.
 
 CHP Milletvekili Özel anlattı: Bizim aldığımız bilgilere göre, uçağa ve hava kuvvetlerine rota bildirildi ama filo, ‘bu doğru değil’ dedi. Eski adı ‘GES’ yeni adı ‘BİS’ olan ve MİT'e devredilen birim, uçağı Suriye hava sahasına yöneltti. Ve şimdi biz bunun doğru olup olmadığını soruyoruz...
 
 Özel ayrıca, kazadan sonra bulunan botların pilotlara ait olmadığını da ileri sürdü: Bulunan botların üzerinde pilotlarımızın künyeleri çıkmış mıdır?.. 
 
 NTVMSNBC
  