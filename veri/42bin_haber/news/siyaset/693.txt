Eski Türkiye tipi provokasyon
Son bir yılda Türkiyenin değişik yerlerinde Alevi vatandaşların evlerine işaret konulması tartışma yaratmıştı. İstanbuldaki işaretlemeyi, DHKP-C üyesinin yönlendirmesiyle Alevi Derneğine üye 2 kişinin yaptığı ortaya çıktı. DHKP-Cli tutuklandı.

ALEVİ EVLERİNİ İŞARETLETEN DHKP-C’Lİ, İŞARETLEYEN PİR SULTAN ABDAL DERNEĞİ ÜYESİ ÇIKTI 
İSTANBUL Gültepe Mahallesi’nde Alevilerin yaşadığı 10 evin işaretlenmesi olayının altından provokasyon çıktı. Evleri işaretlenenlerin şikayeti üzerine başlatılan soruşturma sonucunda 3 kişi yakalandı. Yakalanan kişilerden ikisinin Pir Sultan Abdal Kültür Derneği üyesi, diğer birinin ise DHKP-C üyesi oldukları belirlendi.  Olayı organize ettiği belirtilen Özkan Karakuş’un yasadışı DHKP/C terör örgütü üyesi olması, işaretlemelerin Alevileri provoke etmek amaçlı yapıldığını ortaya çıkardı. 
Önce boya, sonra bildiri 
30 Aralık’ta Eyüp Gültepe Mahallesinde yaşanan Alevi evlerinin işaretlenmesi olayında, Emniyet güçleri evleri işaretlenenlerin tamamının Alevi olduğunu tespit etti. İşaretlemeyi yapanın Alevileri bilen biri olduğu değerlendirmesi, 31 Aralık’ta gelen bir ihbarla doğrulandı. Teknik takip ve izleme sonucunda işaretleme olayından hemen sonra, bölgede Alevi vatandaşları tedirgin edici propaganda bildirileri dağıtıldığı tespit edildi. 
Kendi evini de işaretlemiş 
Yapılan araştırmalar sonucunda işaretlemelerin DHKP/C terör örgütü üyesi Özkan Karakuş’un organizesinde, Pir Sultan Abdal Kültür Derneği mensubu olan Murat Doğan ve Mehmet Ceylan tarafından gerçekleştirildiği anlaşıldı. Şüphe çekmemek için faillerden Murat Doğan’ın kendi evini de işaretlediği ortaya çıktı. 15 Ocak’ta Murat Doğan’ın evinde yapılan aramalarda işaretlemelerin yapıldığı boya ile aynı özelliklere sahip sprey ve yağlı boya bulunurken, Mehmet Ceylan’ın evinde yapılan aramalarda ise çok sayıda doküman ve CD ele geçirildi. 
Planlayıcı Karakuş tutuklandı 
3 zanlıdan Özkan Karakuş 17 Ocak’ta mahkemece tutuklandı. Gültepe Mahallesi sakinleri olayın, yakında yapılması planlanan cami çalışmalarının engellenmesi için provoke amaçlı yapıldığını iddia etti. Olayın faillerinin Pir Sultan Abdal Kültür Derneği mensubu olmaları da provokasyon iddialarını kuvvetlendirdi. Mahalle sakinlerinin anlattıklarına göre işaretlemelerden sonra da ‘Alevi vatandaşların mahalleden gönderilmeye çalışıldığı’ yönünde propaganda yapılmaya ve el ilanı dağıtılmaya başlandı. 
BİR YIL İÇİNDE 20  AYRI İŞARETLEME 
SON 1 yıldır çeşitli şehirlerde Alevileri provoke etme amaçlı ev işaretlemeleri ve gerginlikler başladı. Son bir yılda 20’den fazla işaretleme olayı meydana geldi. Olayların tamamında failler bulundu ancak DHKP-C’nin yayın organından propaganda devam etti. Örgüt, Superonline’ın fiber döşediği bölgede yaptığı işaretlemeleri bile Alevi işaretlemesi diye sundu. Daha önce CHP milletvekili Hüseyin Aygün, İçişleri Bakanı İdris Naim Şahin’e konuyla ilgili soru önergesi vermiş ve Alevi vatandaşların evlerinin kimin işaretlediğinin bulunmasını istemişti.