'Kapanan fabrikaların sayısı ne?'
CHP İstanbul Milletvekili Sezgin Tanrıkulu Başbakan Erdoğan’a 2002–2012 yılları arasında kapanan fabrika sayısının ne kadar olduğunu sordu.
 Tanrıkulu Başbakan Recep Tayyip Erdoğan’ın yanıtlaması istemiyle TBMM Başkanlığı’na soru önergesi verdi. Önergesinde, küçük ve orta ölçekli işletmelerin Türkiye ekonomisinin bel kemiği niteliğinde olup aynı zamanda bölgelerinde ciddi istihdam ve katma değer yarattığını belirten Tanrıkulu, AKP iktidarının uyguladığı yanlış politikaların, tarımdan sanayiye kadar pek çok alanda ciddi sorunlara yol açtığını ifade etti. Türkiye’nin hemen hemen her bölgesinde pek çok fabrika ve işletme kapısına kilit vururken, işsizlikte tarihi rekorlar yaşandığını kaydeden Tanrıkulu, “Yaşanan bu süreçte pek çok fabrika özel sektöre ve kamuya olan borçları nedeniyle bankalar ve finans şirketleri tarafından icraya verilmiştir. Farklı alanlarda faaliyet gösteren bu fabrikaların kapanması sanayi üretimimiz kadar, teknoloji kaybına neden olduğu gibi yılların birikimi olan pek çok tesisin icra yoluyla satışına veya kapanmasına neden olmuştur” dedi. Tanrıkulu Başbakan Erdoğan’a şu soruları yöneltti:
 “2002–2012 yılları arasında kapanan fabrika sayısı nedir? İllere ve sektörlere göre dağılımı nedir?
 Kapanan ve icralık olan bu devasa fabrikaların faaliyet alanları  kuruluş tarihleri ve adları nedir?
 2002–2012 yılları arasında özel sektör veya kamu alacağı nedeniyle icralık olan veya icra yoluyla satılan fabrika sayısı nedir? İllere ve sektörlere dağılımı nedir? 
 Kapanan fabrikaların iç piyasa ve ihracattaki toplam payları  nedir? İllere ve sektörlere göre dağılımı nedir?
 Küçük ve orta ölçekli işletme ve fabrikaların kamu ve özel sektöre olan toplam borçları nedir? Kamuya olan borçların kurumlara göre dağılımı nedir? İllere göre dağılımı nedir?
 Kapanan fabrikalar nedeniyle kaç kişi işsiz kalmıştır? İllere ve yılarla göre dağılımı nedir?
 İcra yoluyla satışı yapılan fabrika ve işletmelerin icra satış ve muhammen bedelleri nedir?
 İcra takibinde olup da kredi ve teşvikten yaralanan fabrika ve işletme bulunmakta mıdır? Bu yolla kaç fabrika ve işletme kurtarılmıştır?
 2002 yılında bu güne kadar faaliyete geçen fabrika sayısı nedir? İllere ve sektörlere göre dağılımı nedir?
 Bu fabrikaları  icra kıskacında kurtarmak için alınan önlemler nelerdir?”
 ANKA