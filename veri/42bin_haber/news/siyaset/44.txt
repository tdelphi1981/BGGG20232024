Meclis'te büyükşehir mesaisi başlıyor
13 ili büyükşehir kapsamına alan tasarıyı geçirmek için Genel Kurul’u aralıksız çalıştırmayı planlayan AK Parti, milletvekillerini de 6 - 15 Kasım 2012 tarihleri arasında resmi ve özel programlarını Meclis’te olacak şekilde yapmaları konusunda uyardı.
 -Darbe ve Muhtıraları Araştırma Komisyonu İstanbul’da Tansu Çiller ile Yaşar Büyükanıt’ı dinleyecek.
 A13 ili büyükşehir kapsamına alan tasarıyı geçirmek için Genel Kurul’u aralıksız çalıştırmayı planlayan AK Parti, milletvekillerini de 6 - 15 Kasım 2012 tarihleri arasında resmi ve özel programlarını Meclis’te olacak şekilde yapmaları konusunda uyardı.
 Meclis Genel Kurulu 6 - 15 Kasım 2012 tarihleri arası aralıksız Cuma, Cumartesi, Pazar ve Pazartesi günleri de dâhil olmak üzere çalışacak. AK Parti, Meclis İçişleri Komisyonu’nda uzun bir maratonun ardından geçen 13 ili büyükşehir kapsamına alan Büyükşehir Belediyesi Kanunu ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun Tasarısını Genel Kurul’a getirmeyi planlıyor.
 AK Parti Grubu tarafından milletvekillerine yapılan duyuruda da, “Önümüzdeki hafta TBMM Genel Kurulu 6 - 15 Kasım 2012 tarihleri arası aralıksız (9,10,11,12 Kasım 2012 Cuma, Cumartesi, Pazar ve Pazartesi günleri de dahil) çalışacağından tüm bakan ve milletvekillerimizin resmi ve özel programlarını TBMM Genel Kurulu’nda olacak şekilde yapmaları gerekmektedir” uyarısı yapıldı.
 Tasarı ile Aydın, Balıkesir, Denizli, Hatay, Malatya, Manisa, Kahramanmaraş, Mardin, Muğla, Tekirdağ, Trabzon, Şanlıurfa ve Van’ın büyükşehir olması ve yirmi dört ilçenin kurulması; büyükşehir belediyelerinin bulunduğu illerde yatırım izleme ve koordinasyon merkezlerinin kurulması öngörülüyor.
 -DARBE KOMİSYONU ÇİLLER VE BÜYÜKANIT’I DİNLEYECEK-
 Darbe ve Muhtıraları Araştırma Komisyonu bünyesinde kurulan 28 Şubat / 27 Nisan Alt Komisyonu İstanbul Dolmabahçe Sarayı’nda 7 Kasım’da eski başbakanlardan Tansu Çiller’i, 8 Kasım’da da Genelkurmay eski Başkanı Yaşar Büyükanıt’ı dinleyecek. 
 Darbe ve Muhtıraları Araştırma 12 Eylül Alt Komisyonu 5 Kasım Pazartesi günü Meclis’te Kemal Anadol’u, 8 Kasım Perşembe günü Sadık Şide ve Baskın Oran'ı dinleyecek.
 -BÜTÇE MARATONU DEVAM EDİYOR-
 Meclis Plan ve Bütçe Komisyonu’nda 5 Kasım Pazartesi günü Gümrük ve Ticaret Bakanlığı ile Diyanet İşleri Başkanlığı’nın 2013 yılı bütçeleri görüşülecek. 6 Kasım Salı günü Dışişleri Bakanlığı, 7 Kasım Çarşamba Gıda, Tarım ve Hayvancılık Bakanlığı, 8 Kasım Perşembe Milli Eğitim Bakanlığı’nın 2013 yılı bütçeleri ele alınacak.
 -OMBUDSMAN SEÇİMİ-
 Dilekçe ile İnsan Haklarını İnceleme Karma Komisyonu 6 Kasım Salı günü yapacağı toplantıda kamu başdenetçisi ile denetçilerin seçim sürecinin planlanması, kamu denetçilerinin seçim sürecini yönetmek üzere alt komisyon kurulması konularını görüşecek.
 
 -ÇEVRE KOMİSYONU TOPLANACAK-
 Çevre Komisyonu’nda, Türkiye Cumhuriyeti Hükümeti ile İtalya Cumhuriyeti Hükümeti Arasında Çevre Koruma ve Sürdürülebilir Kalkınma Alanlarında İşbirliği Anlaşmasının Onaylanmasının Uygun Bulunduğuna Dair Kanun Tasarısı, Yasa Dışı, Kayıt Dışı ve Düzenlenmemiş Balıkçılığı Önleme, Caydırma ve Ortadan Kaldırmaya Yönelik Liman Devleti Tedbirlerine Dair Anlaşmanın Onaylanmasının Uygun Bulunduğuna Dair Kanun Tasarısı, Mücavir Atlantik deniz Bölgesi, Akdeniz ve Karanezideki Deniz Memelilerinin Korunmasına Dair Anlaşmaya Katılmamızın Uygun Bulunduğuna Dair Kanun Tasarısı masaya yatırılacak.
 -KİT KOMİSYONU-
 KİT Komisyonu 7 Kasım Çarşamba günü kamu iktisadi teşebbüslerinden, geçen yasama yılında toplantıları ertelenenlerin; 2009 ve 2010 Yılı hesap dönemlerine ait raporlarını görüşmek üzere toplanacak. Komisyonun gündeminde kamu iktisadi teşebbüslerinin 2009-2010 yılı hesaplarına ilişkin üst komisyon denetim programında Çay İşletmeleri Genel Müdürlüğü (ÇAY-KUR) yer alıyor.
 ANKA
  