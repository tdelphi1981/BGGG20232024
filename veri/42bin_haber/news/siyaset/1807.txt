Kıbrısta çözüm için reset tuşuna basmaya hazırız
Kıbrısta çözümün hayal olmadığını belirten AB Bakanı Egemen Bağış, Yeter ki Rum tarafı ve uluslararası toplum iradelerini ortaya koysun, aşırı uçların tesiri altında kalınmasın dedi.

AVRUPA Birliği Bakanı ve Başmüzakereci Egemen Bağış, Güney Kıbrıs Rum Yönetimi’nin (GKRY) yeni lideri Nikos Anastasiadis’in daha önce Annan Planı’na verdiği destekle çözümden yana tavrını cesurca ortaya koyduğunu belirterek, “Umarız yeni unvanı daha önceki uzlaşmacı tutumunu gölgeleyen değil, o tutumun hayata geçmesini sağlayan bir fırsat olarak tezahür eder” dedi. Bağış, Türkiye ve Türk tarafının Kıbrıs meselesinde her daim barışı ve istikrarı isteyen taraf olmanın verdiği huzur ve güvenle hareket ettiğini belirtti. 
Umarım uzlaşmacı tavrı sürer 
Bu gerilimden beslenenlerin çözüm istememelerinin doğal olduğuna dikkati çeken Bağış, “fakat aklıselim hareket eden insanların sesleri yeteri kadar gür çıktığı takdirde, o bozguncuların seslerinin boğulmaya mahkum olduğunu” ifade etti. Bağış, şunları kaydetti: “Rum Yönetimi’nin yeni lideri, Annan Planı’na verdiği destekle çözümden yana tavrını ortaya koymuştu. Umarız yeni unvanı daha önceki uzlaşmacı tutumunu gölgeleyen değil, o tutumun hayata geçmesini sağlayan bir fırsat olarak tezahür eder. Ama hiçbir ülke adada yaşanılanları ve çekilen acıları bizim gibi bilemez. Bu nedenle süreci dış mihrakların tahriklerine kurban etmeden emin adımlarla barışa, birliğe ve bütünlüğe yürümeliyiz.” 
AB hatasını telafi etmeli 
Rumların AB’ye tek taraflı sokulmasının hata olduğunu kabul etmek gerektiğine işaret eden Bağış, şunları kaydetti: “Merkel de dahil, Schröder gibi, Straw gibi Avrupa’nın önde gelen birçok siyasetçisi de bu hatayı itiraf etmiştir. Artık Brüksel sokaklarında bile ‘Nasıl böyle bir hata yaptık?’ denmeye başlandı. Aslına bakarsanız, felsefesini ‘birlik ve bütünlük’ üzerine kurmuş olan bir topluluğun bir sözde devleti parçalanmış olarak kabul etmesini anlamak ve izah edebilmek mümkün değildir. Daha önce de söyledik, biz çözüm için ‘reset’ tuşuna basmaya hazırız. Kıbrıs’ta çözüm hayal değil, yeter ki Rum tarafı ve uluslararası toplum iradelerini ortaya koysun, aşırı uçların tesiri altında kalınmasın.”