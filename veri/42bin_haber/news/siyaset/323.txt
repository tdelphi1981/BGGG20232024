'Bu kaynak neden heba edildi?'
CHP'li Tanrıkulu Eximbank'ı sordu.
 CHP İstanbul Milletvekili Sezgin Tanrıkulu, Başbakan Yardımcısı Ali Babacan’a, “Fahiş miktarda kamu kaynakları heba edilerek bu kadar hızlı bir şekilde Türk EximBank’ın İstanbul’a taşınmasının sebebi nedir?” diye sordu.
 CHP, Türk Eximbank Genel Müdürlüğü’nün İstanbul’a taşınma sürecinde gündeme gelen iddiaların peşini bırakmıyor. CHP İstanbul Milletvekili Sezgin Tanrıkulu da Başbakan Yardımcısı Ali Babacan tarafından yazılı olarak cevaplandırılması istemiyle TBMM Başkanlığı’na soru önergesi verdi. Tanrıkulu önergesinde, bankanın mevcut durumu ile ilgili olarak kamuoyu nezdinde birçok konunun aydınlatılmaya muhtaç durumda olduğunu belirterek Babacan’a şu soruları yöneltti: 
 “Türk Eximbank Genel Müdürlüğü bünyesinde kullanılmak üzere mevcut kaç araç bulunmaktadır? Bulunan araçların marka, model ve piyasa değerleri nelerdir?
 Aynı şekilde anılan bankanın Genel Müdürlüğü’nde kullanılmak üzere son bir yıl içerisinde kaç adet araç satın alınmıştır? Alınan araçların marka, model ve satın alım değerleri nedir? Bu araçlardan hangiler sadece Genel Müdür’ün kullanımına tahsis edilmiştir?
 Son bir yıl içerisinde Türk Eximbank Genel Müdürlüğü için araç alım ihtiyacı nereden kaynaklanmıştır?
 Türk Eximbank Genel Müdürlüğü’nün İstanbul’a taşınması projesi kapsamında Ankara’da çalışan ve taşınma sebebiyle İstanbul’da çalışmak zorunda kalan/kalacak personellere ödenecek kira destek tutarı farklı birimlere ve görevlere göre kaç Türk Lirasıdır?
 Anılan banka Genel Müdürü için 6 bin Türk Lirası tutarında aylık kira destek ödemesi yapıldığı/yapılacağı iddiaları doğru mudur?
 Türk Eximbank Genel Müdürü’ne aylık 6 bin Türk Lirası kira destek ödemesi yapıldığı/yapılacağı iddiaları doğru ise bu uygulamanın hukuki ve vicdani dayanağı nedir? Ne tür bir ev için böyle bir ödeme yapılmaktadır veya yapılacaktır?
 Türk Eximbank Genel Müdürlüğü için hükümetiniz projeleri kapsamında İstanbul’da finans merkezi olarak düşünülen ilçe yerine Ümraniye’de bir bina kiralanmasının sebebi nedir?
 Anılan banka adına Ümraniye’de kiralanan binanın mülk sahibi kimdir ve aylık kira bedeli ile kira bedellerinin ödeme şekli nedir?
 İstanbul Ümraniye’de Genel Müdürlük binası olarak kiralanan bina için banka adına ve hangi işler için ne kadar harcama yapılmıştır?
 İstanbul’a taşınması gündemde olan diğer kurumlarda olduğu gibi Türk Eximbank bünyesinde İstanbul’da çalışamayacak durumda olup, bu nedenle istifa eden/işten çıkartılan personel sayısı ve ayrılma sebepleri nelerdir?
 Anılan bankadan sadece bankanın taşınması sebebiyle ayrılmak zorunda kalan personeller yerine oluşan kadro açığının, bankanın yıllardır uyguladığı usul yerine sözleşmeli personel istihdamı ile gerçekleştirilmesinin hukuki dayanağı ve gerekçesi nedir?
 Türk Eximbank’dan ayrılmak zorunda kalan personellerin yerine işe alınan personel sayısı kaçtır ve yeni alınan personellerin aldıkları aylık ücret ile ayrılmak zorunda kalan personellerin aldığı aylık ücret arasındaki fark nedir?
 Anılan bankanın İstanbul’a taşınması öncesinde İstanbul’da yaşayan personele ödenen kira destek ödeme tutarı kişi başına ne kadardı? Taşınma sonrası ödenecek aylık kişi başına kira destek ödemesi ne kadar olacaktır?
 Hükümetiniz döneminde İstanbul’da bir finans merkezi yaratma düşüncesi nedeniyle ve fahiş miktarda kamu kaynakları heba edilerek bu kadar hızlı bir şekilde Türk Exim Bank’ın İstanbul’a taşınmasının sebebi nedir? Sadece bu taşınma işlemi için fahiş miktardaki kamu kaynağı harcamasının hukuki ve vicdani açıklaması nedir?"
 ANKA
  