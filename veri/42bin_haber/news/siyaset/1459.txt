CHP İstanbul için alarm verdi
Genel Merkez tarafından yapılan anketlerde CHPnin 12 belediyesi için kırık not çıktı. Elindeki belediyeleri de kaybetmek istemeyen CHP, yeni stratejiler üzerinde dururken, isim değişiklikleri de gündeme geldi.

CHP’de yerel seçim hesapları erken başladı. Partinin yaptırdığı anketlerde İstanbul’daki CHP’li belediyelerin performansının düşük çıkması üzerine İstanbul alarmı verildi. Şişli Belediye Başkanı Mustafa Sarıgül’ün anketlerden birinci çıkması da gözleri yeniden Sarıgül’ün CHP’ye katılıp katılmayacağı noktasına çevirdi. Parti yönetiminin Sarıgül’e davet yapmayacağı belirtilirken, Sarıgül’e yakın kaynaklar ise Sarıgül’ün davet olmadan dönme talebinde de bulunmayacağı görüşünü dile getiriyor. Önümüzdeki yıl yapılacak yerel seçimler öncesinde strateji arayışını sürdüren CHP,  anketle partili belediyelerin performansını ölçtü. İstanbul’daki CHP’li 12 ilçe belediyesinin performansı düşük çıktı. 
Aday kulisleri hızlandı 
Kılıçdaroğlu’nun, Eskişehir, İzmir, Aydın gibi büyükşehirlerde seçime mevcut başkanlarıyla gitmeyi planladığı, Antalya ile Mersin’de ise değişikliğe gidebileceği konuşuluyor. Mersin için PM üyesi Fikri Sağlar’ın adı geçerken, Ankara’da ise Genel Başkan Yardımcısı Gökhan Günaydın, Ayaş Belediye Başkanı Ali Başkaraağaç ile Ankara Üniversitesi Siyasal Bilgiler Fakültesi dekanı Prof. Dr. Yalçın Karatepe, Mamak için Hüseyin Bayındır’ın ismi konuşuluyor. 
SARIGÜL MUHATABIMIZ DEĞİL 
CHP Genel Başkan Yardımcısı Gürsel Tekin, “Sarıgül CHP’den aday mı?” sorusuna artık cevap vermeyeceklerini belirterek, “Mustafa Sarıgül muhabatımız değil” diye konuştu. S Haber’de yayına katılan Gürsel Tekin “Mustafa Sarıgül CHP’den aday olacak mı?” sorusuna da “Bu soruların öncelikle Sarıgül ‘e sorulması gerekir. Gelip gelmeyeceğine kendisi karar verir. Bizim şu an muhatabımız Sarıgül değil. Geldikten sonra bu tartışmalar yapılır” dedi.