Başbakan Erdoğan'dan patlamayla ilgili ilk açıklama
Başbakan Recep Tayyip Erdoğan, Cilvegözü Sınır Kapısı'ndaki patlamada 3'ü Türk olmak üzere 13 kişinin hayatını kaybettiğini belirterek, 'Bu olay hem terör hem de Suriye'deki olaylar konusunda hassasiyetimizin ne derece isabetli olduğunu, bu konu üzerindeki yapmış olduğumuz çalışmaların ne denli isabetli olduğunu göstermesi bakımından çok önemli'dedi.
Erdoğan, Başbakanlık Resmi Konut'ta AB ülkeleri büyükelçilerine verilen akşam yemeğindeki konuşmasında, Cilvegözü Sınır Kapısı'ndaki patlamanın ardından Adalet Bakanı Sadullah Ergin, Gümrük ve Ticaret Bakanı Hayati Yazıcı ile İçişleri Bakanı Muammer Güler'in Hatay'a gittiğini hatırlattı.

Başbakan Erdoğan, şunları kaydetti:

'Cilvegözü Sınır Kapımızda meydana gelen olayla ilgili bazı spekülasyonlar hemen kulağımıza ulaştı bunun Türkiye tarafından Suriye tarafına geçerken olduğuna yönelik. Bütün kamera kayıtlarıyla her şey tespit edilmiştir. Olayın 22 dakika öncesinde ve iki dakika öncesinde iki aracın kameralarla tespiti ve bunun patlaması neticesinde bu olayın meydana gelmiş olması ve yönleriyle her şeyiyle bunlar tespit edilmiş vaziyette. Tabii şu an itibarıyla 13 orada maalesef ölümüz var. Bunların 3'ü Türk, diğerleri Suriyeli. Yaralıların büyük bir kısmı maalesef ağır yaralı durumunda. Temenni ederiz ki inşallah şifa bulurlar.



Bu olay hem terör hem de Suriye'deki olaylar konusunda hassasiyetimizin ne derece isabetli olduğunu, bu konu üzerindeki yapmış olduğumuz çalışmaların ne denli isabetli olduğunu göstermesi bakımından çok önemli. Her iki konudaki kararlılığımızdan da en küçük bir taviz vermeyeceğimizin özellikle bilinmesini istiyorum.'