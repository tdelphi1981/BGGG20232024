'Dokunulmazlıkları kaldırarak cevap vereceğiz'
Başbakan Erdoğan, ''Dokunulmazlık zırhına bürünenlerle ilgili kararımızı dokunulmazlıklarını kaldırılmak suretiyle vereceğiz'' diye konuştu 
 Başbakan Erdoğan, İspanya'ya hareketinden önce Esenboğa Havalimanı'nda açıklamalarda bulundu ve basın mensuplarının sorularını yanıtladı.
 
 Erdoğan, BDP'lilerin güvenlik güçlerine ilişkin tavırlarıyla ilgili soruya ''Dokunulmazlık zırhına bürünen bu zevatla ilgili kararımızı dokunulmazlıklarını kaldırılmak suretiyle vereceğiz. Ondan sonrası artık yargıya ait'' yanıtını verdi.
 
 BDP Van Milletvekili Özdal Üçer'in, Van'da katıldığı bir PKK'lının cenazesinde polise direnip halkı ayaklanmaya çağırdığı iddialarının hatırlatılması üzerine Başbakan Erdoğan, şunları söyledi: 
 
 ''Buna genel bir cevap vereyim, olayı kişiselleştirmeyeyim. Daha önce de ifade ettim; Parlamento'ya bu tür, özellikle bazı teröre yönelik konularla ilgili fezlekelerin gelmesi halinde bu fezlekeleri aramızda değerlendirmek suretiyle alışılmışın dışında bir karar vermeyi düşünüyoruz. Çünkü milletvekili sorumluluğu, sıradan, caddede giden bir insanın durumuna benzemez. Milletvekilinin taşıdığı sorumluluk çok daha farklı olmalı. Ne konuştuğunu bilmeli, hareketlerine dikkat etmeli. Çok daha mütevazi olması gerekirken silahlanmaya, ayaklanmaya vesaireye çağırmak... 
 
 Bunlar asla TBMM çatısı altında olanlara yakışmaz. Bunun da ötesinde kendisine 'bölücü terör örgütünün uzantısı' sıfatını vererek bu şekilde bir yaklaşım tarzı içine girenler noktasında da Parlamento'da çok daha farklı bir uygulamanın olması gereğine inanıyorum. Şu anda bu şekilde 800'ü aşkın dosya var. Bunlar sıradan dosyalar değil. Bunların üzerinde çalışılarak bir değerlendirmeyi grubumuz da yapacaktır, önümüze geldiği anda kararı da vereceğiz.''
 
 ''Diyarbakır'da izinsiz yürüyüşe izin vermeyen polis amiriyle Kışanak arasında ilginç bir diyalog yaşandı. Bu diyaloğu nasıl yorumluyorsunuz '' sorusunu da yanıtlayan Başbakan Erdoğan, ''Bunların hepsi zaten Meclis'e geliyor, önümüze gelecek. Meclis'te de bunların değerlendirmesini, bizler, dokunulmazlık zırhına bürünen bu zevatla ilgili kararımızı dokunulmazlıklarını kaldırılmak suretiyle vereceğiz. Ondan sonrası artık yargıya ait'' ifadesini kullandı.
 
 4. yargı paketi
 
 Bakanlar Kurulu'nda ele alınan 4. yargı paketine ilişkin görüşmeler ve ana dilde kamu hizmetinin pakette yer alıp almayacağına ilişkin soru üzerine Erdoğan, bugün Bakanlar Kurulu toplantısında 4. yargı paketiyle ilgili sunum yapıldığını söyledi. Erdoğan, ''Bu sunumda değerlendirmelerimizi yaptık. Değerlendirmelerden sonra atılması, üzerinde çalışılması gereken bazı maddelerin olduğunu gördük. Bu konudaki tespitlerimizden sonra tekrar hazırlıklar yapılacak ve bu hazırlıklardan sonra kurulumuza getirilecek, ondan sonra nihai kararımızı verip, bunu Bakanlar Kurulu olarak, hükümet tasarısı olarak Parlamento'ya göndereceğiz'' diye konuştu.
 
 'Bu şekilde bir rapor bize gelmiş değil'
 
 Sekizinci Cumhurbaşkanı Turgut Özal'ın otopsisinde dört zehir bulunduğuna ilişkin iddialar hatırlatılarak, kendisine bilgi ulaşıp ulaşmadığının sorulması üzerine de Erdoğan, kendisine henüz kesin bir netice ulaşmadığını, iddiaları basından takip ettiğini ifade etti.
 
 Nihai neticenin Adli Tıp raporundan sonra alınacağını belirten Erdoğan, ''Adli Tıp'ın raporundan, bizim bir kurumumuz olduğu için bizim de tabii ki bilgimiz olur. Bu şekilde bir rapor bize gelmiş değil. Bu konuda söyleyecek başka herhangi bir şeyim yok'' değerlendirmesini yaptı.