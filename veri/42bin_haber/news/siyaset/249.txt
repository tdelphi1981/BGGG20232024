Hükümeti uyardık ama gerçekleşti
MHP Grup Başkanvekili Mehmet Şandır, 'Hükümeti bölücükle ilgili uyardık.'
 MHP Grup Başkanvekili Mehmet Şandır, 2004’ten bu yana hükümete bölücülükle ilgili uyarıda bulunduklarını, buna rağmen uyardıkları tüm konuların hayata geçtiğini belirtti.
 tv8 canlı yayınına katılan MHP Grup Başkanvekili Mehmet Şandır, bölücülük tartışmaları ile ilgili olarak “2004’ten bu yana hükümete bölücülükle ilgili yaptığımız uyarıların tamamı doğru çıktı” değerlendirmesinde bulundu. “Bu sene cari açık 70 milyar dolardır. Gelirimizin neredeyse 3’te 1’i açık. Bunun anlamı ne? Biz olmayan, hem de bizim olmayan parayı harcıyoruz” diyen Şandır, hükümetin satacak mal kalmayınca karayollarını satmaya çalıştığını ifade etti. Türkiye ekonomisini “haramzade evlat”a benzeten Şandır, “AKP bizi dikili kuru haline getirdi; bina yaptı, zinayı arttırdı. AKP iktidarı döneminde; bu mübarek Cuma gününde Müslümanlara duyurulur; zinayı suç olmaktan çıkaran AKP iktidarıdır. Yeni Türk Ceza Kanunu’nda zinayı suç olmaktan çıkaran AKP’dir. Zinanın suç olmaktan çıktığını iddia edebiliriz, kanuna dönüp bakabilirler” diye konuştu.
 -“UYARDIK AMA GERÇEKLEŞTİ”-
 MHP’nin etnik bölücülük ve hükümetten kaynaklanan söylem, eylem, hukuk, düzenlemelerin Türkiye’yi nereye getireceği konusunda sürekli uyarılarda bulunduğunu belirten Şandır, “Tüm uyarıları da bugün gerçekleşmiş. 2002’de iş başına geldiler, 2003’ün başından 2004’ün başına kadar MHP hükümeti bu noktada hiç suçlamadı. Başbakan 3 yıl süre istemişti. MHP başkanı 1 yıl izleyeceğiz, göreceğiz demişti. Ama 2004’e geldiğimizde Avrupa Birliğinin talebi ile Leyla Zana ve arkadaşlarının serbest bırakmalarından sonra uyarılara başladık. O uyarılarımızın tamamı bugün gerçekleşmiştir” dedi. PKK ve terör konusunda da değerlendirmelerde bulunan Şandır, “Bu topraklarda ikinci bir İsrail maiyetinde bir Kürt Devleti kurmak Kürtlerinde meselesi değil bu Batılıların meselesidir. Bu bir küresel meseledir. Şimdi hayata geçirmek için Müslüman’ı Müslüman’a kırdırıyorlar. Suriye’yi, Irak’ı, Libya’yı gördük. Bu kapsamda PKK’yı silahlı taşeron olarak kullanıyor, bizim insanımızı katlediyor. PKK’nın katlettiklerinin listesine bakınız; 3’te 2’si Kürt soylu vatandaşımızdır. Hiç kafamızı kuma sokmayalım; PKK bir İngiliz ajanıdır, Hıristiyan Batı’nın, Haçlının bugün ülkemizde Müslüman’ı Müslüman’a kırdıran bir terör örgütüdür, amacı ülkeyi parçalamaktır” ifadelerini kullandı.
 -“MERSİN’İN BAZI MAHALLELERİNE GİREMİYORUM”-
 Mersin’in bazı mahallelerinin PKK’nın kontrolüne girdiğini, bu mahallelere devlet güçlerinin giremediğini belirten Şandır, “Kendi şehrimi kötülemek istemiyorum ama benim milletvekili olarak giremediğim mahalleler var. Bölücülük tehlikesini MHP abartmıyor, bir realite ortada” dedi. Büyükşehir Yasası’nı da eleştiren Şandır, devletin yıkılmaya çalışıldığını, anadilde savunma düzenlemesinin de “Türkiye Cumhuriyeti Devleti’nin kuruluş hukukunu değiştirme niyeti” olduğunu belirtti.
 -“MHP TEDBİRLERİNİ ALIYOR”-
 PKK tarafından 2012 yılının final yılı olduğu ve “devrimci halk savaşının başlatılacağı” yönünde açıklamalar geldiği ileri süren Şandır, şunları belirtti: 
 “Bunun anlamını bilen bilir. Bunun anlamı iç savaşı başlatacağız demektir. Bunun için çarpışan iki grup olması lazım bu grubun biri PKK’lılarsa, Kürtler demiyorum, karşısındaki güç birilerinin kafasına göre bu ülkücülerdir. MHP bu ihtimale karşı her türlü tedbiri almaktadır. Kimse heveslenmesin. Bölücülerle millet adına devlet mücadele edecek. Biz her bedeli ödemeye hazırız ama devletimiz var.”
 ANKA