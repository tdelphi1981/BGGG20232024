Anayasaya merkez girdi
Yeni Anayasanın İdare ve Kamu Hizmetleri bölümünü müzakere etmeye devam eden Anayasa Uzlaşma Komisyonunda, merkezi idare maddesinde BDPnin dışında üç parti uzlaştı

BDP DIŞINDAKİ PARTİLER MERKEZİ İDAREDE ANLAŞTI 
Mevcut Anayasa’daki ifadeyle aynı olan maddeye göre Türkiye, merkezi idare kuruluşu bakımından, coğrafya durumuna, ekonomik şartlara ve kamu hizmetlerinin gereklerine göre, illere; iller de diğer kademeli bölümlere ayrılacak.Kamu hizmetlerinin görülmesinde verim ve uyum sağlamak amacıyla, birden çok ili içine alan merkezi idare teşkilatı kurulabilecek. Bu teşkilatın görev ve yetkileri kanunla düzenlenecek. 
Mahalli özerklik teklifi 
BDP’nin ‘Merkezi kamu idaresi’ başlığıyla “Türkiye bölgelere, bölgeler illere, iller de diğer kademeli birimlere ayrılır” şeklindeki önerisini diğer partiler kabul etmedi. BDP’nin ‘adalet, ulusal savunma, ulusal güvenlik, dış ilişkiler, maliye, hazine ve dış ticaret’ dışındaki görevleri bölge kamu idarelerine bırakan ve bölgelere mali özerklik öngören madde talebi kırmızı olarak metne yazıldı.