BDP samimiyet testinden geçti
Diyarbakırdaki genel havayı değerlendiren uzmanlar ve STK temsilcileri, BDPnin törenlerdeki genel tutumu ile barışa katkı sunma yönünde güçlü bir mesaj verdiğini belirtti.

Fransa’nın başkenti Paris’te öldürülen PKK kurucusu Sakine Cansız, Kürdistan Ulusal Kongresi Paris Temsilcisi Fidan Doğan ve PKK’nın gençlik hareketi üyesi Leyla Söylemez için Diyarbakır’da çok büyük katılımla düzenlenen cenaze törenin sakin geçmesini yorumlayan Kürt sorunu uzmanları ve Sivil Toplum Kuruluş temsilcileri “BDP törenin sakin geçmesi ve barışa katkı sunacakları mesajı için çaba gösterdiler. Bu sayede BDP Eş Başkanları, İmralı’da Öcalan ile görüşmek için bileti aldı” yorumunda bulundu. Görüşler şöyle oluştu: 
Kürt Yazar Ümit Fırat: -BDP ‘BEN DE VARIM’ DEDİ 
“Bu cenaze ile BDP ‘Ben de barış istiyorum. Provakasyona izin vermiyorum’ demiş oldu. KBu cenazeyi aslında BDP eş başkanlarının İmralı’da Öcalan ile görüşme isteklerine yönelik bir niyet çağrısı olarak okumak da mümkün. BDP heyetinin İmralı’ya gidiş yolunun açıldığını, İmralı bileti aldığını, sürecin bu noktadaki görüşme ile daha iyi ortaya çıkabileceğini görmek mümkündür.” 
Avukat Sedat Yurttaş: -BDP SÜRECİN ARKASINDA 
BDP’nin Kürtlerin cenazede göstermiş oldukları metanet, sabır ve siyasi duruş; bu sürecin ruhuna da, içeriğine de son derece uygun. Ortaya çıktı ki BDP eş başkanları, DTK, diğer bileşenler bu sürecin arkasında duruyor. Öcalan’ın yürüttüğü görüşmenin arkasında duruyor ve bu hayati önemdedir bence. 
Tahir Elçi (Diyarbakır Baro Başkanı): -GEREĞİNİ YAPMAK LAZIM 
“Barışa olan özlemi damgasını vurdu. Güçlü bir mesaj verilmiştir Diyarbakır’da. Toplumun aynı zamanda başlatılan sürece olan duyarlılığını da desteklediğini göstermiştir. Büyük bir olgunluk ve sorumluluk içinde toplum hareket etmiştir. Verilen mesaj, barışa olan talebin bütün ilgili kesimler tarafından görülmesi ve gereğinin yapılması gerekiyor. Barış ihtiyacının ne kadar önemli olduğu vurgulanmıştır.” 
Fahrettin Akyıl (TOBB Yönetim Kurulu Üyesi): -SAĞDUYU KAZANDI 
“Barışa  olan özlem kendini gösterdi. Herkes, her kesim barışı istediğini ortaya koydu. Artık anaların ağlamaması gerektiği istendi. Başbakan Sayın Recep Tayyip Erdoğan’ın barışa olan istemi, söylemi çok değer buldu. BDP’li Leyla Zana ‘Kürt sorunun çözerse Başbakan çözer’ açıklamasını yapmıştı. Bizlerde, bölge halkını da Kürt sorununun çözümü Erdoğan’ın elinden olacak.” 
Raci Bilici (Diyarbakır İHD Başkanı): MÜZAKERE VE DİYALOG ÇAĞRISI 
“Biz defalarca bunu söylüyorduk. Bu tür cenaze törenleri ve demokratik kitlesel eylemlere yasak getirmeyin. Bu yasaklanmayan ve güvenlik güçlerinin sağduyulu davrandığı bütün eylemlerin cenaze törenleri olaysız geçiyor. Bu cenaze töreninde ortaya çıkmıştır. Bundan sonraki kitlesel eylemlerde bu yaklaşımı sergilerler.Kürtler bu sürecinin devamından yana ve sonuna kadar sürdürülmesinden yana olduğunu ortaya koydu. Talepleri bu yöndeydi. Kürt meselesinin barışçı yollarda çözümü ve müzakere ve diyogla çözümünden yana olduğunu ortaya koydular. Öcalan’la başlatılan sürecinin sonuna kadar devam etmesinden yana olduğunu gösterdi.” 
Alican Ebedinoğlu (Esnaf ve Sanatkârlar Oda Başkanı): YOLDAN DÖNÜŞ  
OLMAMALI 
Diyarbakır için çok önemli bir sınavdı. Başarıyla geçildi. Münferit bazı sıkıntılar oldu ama yine kontrol sağlandı. Bölgeyi rahatlattı. Buradan önemli bir mesaj verildi. Eğer istenirse barış sağlanır. Başbakan iki gün üst üste çağrıda bulundu ve kararlığını, duygularını dile getirdi. Sayın Başbakan çok net konuştu. Açıklamaları bizleri, bölgeyi rahatlattı. Cenazelerin gelmeden bir gün önce Vali bey’i ve BDP’yi ziyaret ettik. Hassasiyetlerimizi iletti.  Bu nedenle STK’lar olarak Vali bey’e teşekkür ettik. Önümüzdeki süreç için çok önemli olacaktır. Herkes bu süreçte hassas davranmalı. Barış sürecinin konuşulduğu dönemde eylemlerde, provokasyonlarda olabilir. Ama yoldan dönüş olmamalı” 
Şahismail Bedirhanoğlu (GÜNSİAD Başkanı): BARIŞA ÖZLEM DUYULUYOR 
“Provokasyon olmayacağını daha öncede söylemiştim. Barış istemi en güçlü şekilde ifade edildi. En azından cenaze töreninin gerçekten barış isteğinin çok güçlü bir şekilde verilmiş olması, olaysız geçmesi sessiz geçmesi bölge halkının barışa dair özlemin güçlü bir ifadesi olarak değerlendirmek lazım. Sürece önemli katkı sağlamıştır. Destek verilmiştir. Böyle anlamak lazım. İlgileri ve tarafların bunu iyi analiz etmesi gerekiyor” 
Diyarbakır halkını kutluyorum 
Başbakan Yardımcıları Arınç ve Atalay sağduyulu yaklaşımından dolayı Diyarbakır halkını kutladı.  AK Partili Mustafa Elitaş ise sorunun Meclis’te değerlendirilip çözülmesi gerektiğinin altını çizdi. 
Başbakan Yardımcısı Bülent Arınç, Diyarbakırlıların büyük bir olgunluk içerisinde cenazelerine sahip çıktıklarını  belirterek, “Diyarbakır halkını kutlamak  istiyorum. Kendilerine yakışanı yaptılar. Büyük bir olgunlukla cenazelerin defnine yardımcı oldular’’ dedi. 
Başbakan Yardımcısı Beşir Atalay da  “Bugünkü toplumsal atmosferi çok olumlu görüyorum. Yani geçen yılların bunda katkısı var. Bu sürece katkı olarak değerlendiriyorum’’ diye konuştu AK Parti Grup Başkanvekili Mustafa Elitaş ise “Demokratik ortam içerisinde her türlü mesele konuşulmalı, siyasette değerlendirilmeli, Meclis’te değerlendirilip çözüm üretilmeli” dedi.