Erdoğan, Perinçek'ten tazminat kazandı
Başbakan Recep Tayyip Erdoğan 'kişilik haklarını ihlal ettiği' gerekçesiyle açtığı davada, 'Ergenekon' davasının tutuklu sanığı İşçi Partisi (İP) Genel Başkanı Doğu Perinçek'ten 5 bin lira tazminat kazandı.
Ankara 18. Asliye Hukuk Mahkemesi'nde Yargıtay'ın bozma ilamının ardından tekrar görülen davaya, Başbakan Erdoğan'ın avukatları Ali Özkaya ve Burhanettin Sevencan ile Perinçek'in avukatı Meral Gültekin katıldı.

Başbakan Erdoğan'ın avukatları çıkartılan af ve benzeri düzenlemelerin, dava konusu beyanların kişilik haklarını ihlal etmediği anlamına gelmeyeceğini belirterek, özel hukuka ilişkin tazminat haklarının devam edeceğini savundu.

Perinçek'in, Başbakan Erdoğan'ın 'kişilik haklarını ihlal ettiğini' kaydeden avukatlar davanın kabulüne karar verilmesini istedi.

Perinçek'in avukatı Gültekin ise Yargıtay'ın bozma kararının usule ilişkin olduğunu ve eksiklerin tamamlandığını belirterek, 'Mahkemenin önceki gerekçesiyle davanın reddine karar verilmesini talep ederim' dedi.

Hakim Yılmaz Uğurlu, davayı kısmen kabul ettiğini belirterek, Perinçek'in, Başbakan Erdoğan'a 5 bin lira manevi tazminat ödemesine hükmetti.

Dava dilekçesinde Perinçek'ten, 11 Nisan 2007'de katıldığı bir televizyon programında Başbakan Erdoğan'ın 'kişilik haklarına saldırı kastıyla tahkir ve tezyif edici beyanlarda, fevkalade ağır, kullanılması ve tahammülü gayrı kabil hakaretlerde' bulunduğu gerekçesiyle 20 bin lira manevi tazminat talep ediliyordu.