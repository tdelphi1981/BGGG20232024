"Teröristlerin yurt dışına çıkması için çalışıyoruz"
Başbakan Yardımcısı Beşir Atalay, terör sorununun çözümü için öncelikli olarak silahların bırakılması gerektiğini söyledi. Atalay, sonraki aşamada terör örgütü mensuplarının yurt dışına çıkmasıyla ilgili çalışmalara devam ettiklerini belirtti.
Haliç Kongre Merkezi'nde düzenlenen Uluslararası Itri Sempozyumu'na katılan Başbakan Yardımcısı Beşir Atalay, sempozyum çıkışında basın mensuplarının sorularını cevapladı. 

Terör sorununun çözümü konusundaki soruyu Atalay, "Terör örgütü mensuplarının yurt içi ve yurt dışına çıkışıyla alakalı hükümetin çalışmaları var. Kongremizde bu konuda genel demokratikleşme adına genel bir ufuk getirdik. Bizim 2023 vizyon kitapçığımız içerisinde de 63 madde var. Başbakanımız şuna işaret ediyor; bu konuda yeni görüşmelerin, yeni çalışmaların temelinde silah bırakma var. Silah bırakmayı hedeflemeyen bir görüşme bundan sonrası için verim getirmez. Silah bırakma bundan sonra esastır. Hedefimiz silah bıraktırmaktır. Başbakan terör örgütü unsurlarının geleceğiyle de alakalı açıklamalar yapıyor; 'Silah bıraktırdıktan sonra bunların bir kısmı başka ülkelere gidilebilir' diyor. Eve dönüşle ilgili de hükümlerimiz var, teröre bulaşmamış kişilerin eve dönüşüyle alakalı. Başbakanımız iki hususa dikkat çekiyor. Silah bırakma ve silah bırakmadan sonraki dönem." şeklinde cevapladı.