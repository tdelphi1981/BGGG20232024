CHPli meclis üyelerine tehditten ceza
CHPli meclis üyelerine tehdit ve hakaretten para ve hapis cezası aldı.
Eskişehir'de CHPli Büyükşehir Belediyesi Meclis Üyesi Erdal Caferoğlu ile CHPli Merkez Tepebaşı Belediye Başkan Yardımcısı Fuat Gürcüoğlu'nun AK Partili üye Ahmet Süzer'e hakaret ettikleri gerekçesiyle yargılandığı dava sonuçlandı. Mahkeme, CHP'li üyeler Gürcüoğlu ve Caferoğlu'nu meclisteki görüşme sırasında hakaret ettikleri gerekçesiyle bin 500'er TL adli para cezasına çarptırdı. Ayrıca mahkeme, sanıklardan Caferoğlu'nun tehdit suçundan 5 ay hapis cezası ile cezalandırılmasına karar verdi.

 13 Ocak 2011'de yapılan Eskişehir Büyükşehir Belediyesi meclis toplantısında, CHP ve AK Partili bazı meclis üyeleri arasında tartışma yaşandı. Büyük bir gerilime sahne olan toplantıda, meclis üyeleri arasında hakaret ve tehdit olayları yaşandı. İddiaya göre, CHP'li Büyükşehir Belediyesi Meclis Üyesi Erdal Caferoğlu, AK Partili Büyükşehir Belediyesi Meclis Üyesi Ahmet Süzer'e, "Kes sesini, artistlik yapma, kabadayı mısın? Yeter lan elimde kalırsın valla" diye hakaret ve tehdit etti. 

 CHP'li Merkez Tepebaşı ilçesi Belediye Başkan Yardımcısı ve Meclis üyesi Fuat Gürcüoğlu da üye Süzer'e "Kabadayı mısın? Gelene geçene posta koyuyorsun. Terbiyesizsin, senin pislik defterlerini mi çıkartayım ortaya." diyerek hakaret ve tehditte bulundu. Yaşanan sözlü tartışma ve üyeler arasındaki gerilim diğer üyelerin araya girmesi ile son buldu. Ancak üye Süzer, toplantı sonrasında CHP'li üye Gürcüoğlu ve Ceferoğlu hakkında savcılığa şikayette bulundu.

 Savcılığın yaptığı inceleme sonrasında hazırlanan iddianame kapsamında, CHPli Gürcüoğlu ve Caferoğlu hakkında, Eskişehir 6. Sulh Ceza Mahkemesi'nde, 'tehdit ve hakaret' suçundan 3 aydan 2 yıla kadar hapis cezası istemiyle dava açıldı. Tutuksuz sanıklar Caferoğlu ve Gürcüoğlu hakkında açılan davanın 4. duruşması sonunda karar çıktı. Duruşmada son kez söz alan tutuksuz sanıklardan Caferoğlu, hakkındaki iddiaları kabul etmedi. Caferoğlu, "Olayda kastım söz konusu değildir. Halen Süzer'le belediye meclisinde beraber çalışmaktayız. Suçsuzum, beraatımı istiyorum." dedi.

 Diğer tutuksuz sanık Gürcüoğlu da hakkındaki iddiaları kabul etmeyerek, davacının meclis toplantısı sırasında kendisini tahrik ettiğini söyledi. Halen Tepebaşı Belediyesi Başkan Yardımcılığı görevini de yürüttüğünü vurgulayan Gürcüoğlu, kendisini şöyle savundu: "Olay günü Süzer, 'sen önce git yıkılması gereken yerleri yık' diye konuşarak beni tahrik etmiştir. Beni görevimi eksik yapmakla suçlamıştır. Ben de Süzer'e daha önce belediyede başkan yardımcılığı görevini yaptığı için o dönem kendisinin de benzer olaylarda bütün her şeye yetişemediğini, benzer olaylarla karşı karşıya kalmış olduğunu belirtmek için birtakım sözler söyledim. Ama bu sözleri söylerken kesinlikle hakaret ya da tehdit kastım yoktu. Suçsuzum, beraatımı istiyorum." 

 Davacı Süzer ise sanıklardan şikayetçi olduğunu belirterek, cezalandırılmalarını istedi. Tarafların son kez dinlenmesinin ardından mahkeme sanıklar hakkındaki kararını açıkladı. Mahkeme, CHP'li meclis üyeleri Gürcüoğlu ve Caferoğlu'nu, davacı üye Süzer'e yönelik hakaret suçundan eylemlerine uyan 5237 sayılı TCK'nin 52/2 maddesi uyarınca bin 500'er TL adli para cezasına çarptırdı. Ayrıca sanıklardan Caferoğlu'na sübut bulan davacı Süzer'e tehdit suçundan eylemine uyan 5237 sayılı TCK'nin 106/1. fıkra birinci cümlesi uyarınca suçun işlenmesi özelliğine göre 6 ay hapis cezası ile cezalandırılmasına karar verdi. Mahkeme, cezanın sanığın geleceği üzerindeki etkisini nazara alarak 6/1 oranında indirime giderek bu cezanın 5 aya indirilmesine karar verdi. Ardından hükmün açıklanmasının geriye bırakılmasını isteyen sanıklara verilen bu ceza Denetimli Serbestlik kapsamında 5 yıl süreyle ertelendi. Sanıklar, 5 yıl içinde bir suç işlerse söz konusu bu cezayı da çekecekler.