Bozdağ: Üniter yapı bozulmayacak
Başbakan Yardımcısı Bekir Bozdağ, üniter yapıyı bozmadan başkanlık sistemine geçmeyi önerdiklerini söyledi 
 Başbakan Yardımcısı Bekir Bozdağ, Kanal 24'te yayınlanan ''Ankara Masası'' programına katılarak gündeme ilişkin soruları yanıtladı.
 
 AK Parti'nin önerdiği başkanlık sistemiyle ''üniter yapının bozulacağı'' gibi yanlış bir algı oluştuğuna işaret eden Bozdağ, şöyle konuştu:
 
 "Biz üniter yapıyı bozmadan başkanlık sistemine geçmeyi öneriyoruz..Seçim sisteminde yapılacak bir değişiklikle başkanlık sistemine uygun, güçlü bir yasama organının teşkiline izin verecek adımlar atabiliriz'. Dolayısıyla ikili bir meclis yapısına bizim ülkemizde herhangi bir gerek yok.
 
 Biz diyoruz ki 'Sandıkta halkın yüzde 50'den fazla oyunu alan seçim sonucuyla beraber doğrudan başkan seçilir, ayrıca bir seçicilerin seçmesine gerek yok'. Biz bunu Türkiye'nin kendi özelliklerini, tarihi tecrübesini ve ihtiyaçlarını dikkate alarak kendimize özgü yapabiliriz ve bunun adı da 'Türkiye modeli başkanlık sistemi' olur"
 
 Milletvekilleri daha cesur olacak
 
 Milletvekillerinin başkanlık sistemiyle gücünü halktan alacağını belirten Bozdağ, "Dolayısıyla hem partilerine karşı daha gür sesli, daha cesur, daha bağımsız politika üretme imkanı olacak ve onlara görüşlerini daha rahat söyleyebilecekler hem de yasamanın içerisinde kendilerini daha iyi ifade edebilecekler" dedi.
 
 Başkanlık sistemi diktatörlüğü önler
 
 Başkanlık sisteminin tek adamlığı, diktatörlüğü ve otoriter yönetimi ortadan kaldırmak için birbirini fren-denge sistemleriyle dizginleyen bir yapı üzerine kurulduğunu belirten Bozdağ, ''İnanıyorum ki Türkiye mutlaka bir gün başkanlık sistemine geçecektir. Ben onun için diyorum ki 10 sene sonra, 20 sene sonra bu sisteme geçeceğimize gelin vaktinde geçelim, gecikmeden geçelim, Türkiye'yi en erken zamanda bu sisteme hep beraber taşıyalım'' şeklinde konuştu.