Cumhurbaşkanı Gül'den depremzedelere kurban eti
Cumhurbaşkanı Abdullah Gül'ün kestirdiği kurbanların eti, Türk Kızılayı tarafından Ercişli depremzedelere dağıtıldı.
Gül'ün, Türk Kızılayı aracılığıyla Ercişli depremzedeler için Et ve Balık Kurumu müdürlüklerinde kestirdiği kurbanlıkların eti, konserve yapılarak ilçeye gönderildi.

Kurban eti, Türk Kızılayı Erciş Şubesi'ndeki görevliler tarafından ilçe merkezi ve Kocapınar beldesinde önceden belirlenen depremzedelere dağıtıldı.

Kocapınar beldesinde, depremde hasar gören evinde 3 çocuğuyla yaşamını sürdüren Nafiye Deniz, kendilerine kurban eti bağışında bulunan Cumhurbaşkanı Abdullah Gül'e teşekkür etti.

Evlerinde çalışacak kimse olmadığı için zor günler geçirdiğini belirten Deniz, yetkililerden evinin yapılmasını istedi.

Türk Kızılayı Erciş Şube Başkanı Aydın Bayraktar da deprem sonrasında başlayan yardım dağıtımının halen devam ettiğini bildirerek, 'Bu yıl da Sayın Cumhurbaşkanı'mızın bağışta bulunduğu kurban etini depremzedelere ulaştırmak bize nasip oldu. Dağıtımımız devam edecek' dedi.