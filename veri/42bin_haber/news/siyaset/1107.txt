Kanal İstanbul'a soru önergesi
CHP Grup Başkanvekili ve İstanbul Milletvekili M. Akif Hamzaçebi, Başbakan Recep Tayyip Erdoğan tarafından yazılı olarak yanıtlanması istemiyle TBMM Başkanlığı'na Kanal İstanbul Projesi ile ilgili soru önergesi verdi.
 Başbakan Erdoğan'ın 13 Ocak 2013 tarihinde 'Kanal İstanbul Projesi' ihalesinin yakın zamanda yapılacağını açıkladığını hatırlatan Hamzaçebi, basında Silivri ile Terkos Gölü batısında kalan bölge arasında yapımı düşünüldüğü iddia edilen kanal projesinin geçeceği muhtemel bölge üzerinde birinci derecede tarım ve orman alanlarının da yer aldığının bilindiğini belirtti.
 Hamzaçebi, bununla birlikte İstanbul Büyükşehir Belediyesi'nin şimdiye kadar yaptığı plan ve almış olduğu kararlarda projenin güzergahı üzerinde yapı kısıtları ve korumaya yönelik kararlar olduğunun görüldüğünü belirtti. Hamzaçebi, Başbakan Erdoğan'ın yazılı olarak yanıtlamasını istediği soru önergesinde şu sorulara yanıt verilmesini istedi:
 
 * Kanal İstanbul projesine ilişkin güzergâh belirlenmesini de içeren etüt ve proje çalışmaları hangi aşamadadır ve hangi kurum tarafından yürütülmektedir? * Yapımı düşünülen Kanal İstanbul projesinin geçeceği güzergâh tam olarak belirlenmiş midir?
 * Belirlenmiş ise bu güzergah ne büyüklükte tarım ve orman alanına isabet etmektedir?
 * Mer'i mevzuat uyarınca hazırlanarak onaylanmış olan 1/100.000 ölçekli İstanbul Çevre Düzeni Planında Kanal projesinin güzergâhına isabet eden bölgelere hangi plan kararları getirilmiştir? * Kanal projesinin planlanan genişliği, çevresinde düşünülecek diğer kullanımlara ait alanlar da dâhil edildiğinde kaç metredir?
 * Kanal projesinin iki yanına; şu an mevcut imar planlarında izin verilenler hariç olmak üzere;, konut, rezidans, turizm, oteli ticaret gibi kullanımlara yönelik planlama, imar ve inşaat faaliyeti yapılacak mıdır?
 * Bu proje Çevre Düzeni Planı uyarınca İstanbul Büyükşehir Belediye Başkanının İstanbul için belirlemiş olduğu gelişim hedefi ile örtüşmekte midir?
 * Kanal projesi ile ilgili olarak İstanbul Büyükşehir Belediye Başkanlığından yazılı görüş alınmış mıdır?