Tanklar tören haricinde kıtadan çıkamaz
28 Şubat soruşturması kapsamında tutuklanan eski Kara Kuvvetleri Komutanı Ceylanoğlu, Sincanda tankları yürütme emrini Doğu Aktulga ve İzzettin İyigünden aldığını açıkladı. Ceylanoğlu, tankların şehir merkezinde yürütülmesinin yasa dışı olduğunu da net sözlerle itiraf etti.

SİNCAN’DA TANKLARI YÜRÜTEN EMEKLİ ORGENERAL CEYLANOĞLU’NDAN İTİRAF 
28 ŞUBAT soruşturması kapsamında sorgulanması sonrası tutuklanarak Sincan F Tipi Cezaevi’ne gönderilen emekli orgeneral Erdal Ceylanoğlu, ifadesinde “Törenler haricinde tanklar Zırhlı Birlikler Tümen Komutanlığı’ndan çıkamaz” dedi. Eski Kara Kuvvetleri Komutanı Ceylanoğlu, 4 Şubat’ta Sincan sokaklarında tankların yürütülmesi olayına ilişkin mahkemede önemli bilgiler verdi. Caylanoğlu, “Benim görev yaptığım komutanlıkta istendiği zaman şehir merkezinde yada birlik dışında tankları veya başka zırhlı araçları yürütemezler” dedi. Tankların istendiği zaman eğitim için kullanılamayacağını, bunun için belli bir prosedürün oluşması ve izin alınmasının gerekli olduğunu söyleyen Ceylanoğlu, “4 Şubat günü Ankara Sincan’da tankların yürütülmesi olayında ben izinliydim. Ben o sene 1 Şubat’tan itibaren izne ayrılmıştım.  Medyada haberi görünce Uludağ’dan Ankara’ya döndüm” diye konuştu. 
Emri verenleri açıkladı 
İzinli olduğu 3 Şubat tarihinde saat 19.45’te Kara Kuvvetleri Komutanlığı Kurmay Başkanı’nın ( Doğu Aktulga), saat 20:00’da ise Eğitim ve Doktrin Komutanlığı Kurmay Başkanlığı’nın (İzzettin İyigün) şifai emirlerinin geldiğini belirten Ceylanoğlu, tankların yürütülmesine ilişkin emir komuta zincirini ise şu ifadelerle açıkladı: “Kırmızı Tabur’un ‘Akıncılar Genel Savunma Bölgesi’ne 4 Şubat 1997 tarihinde tankların yürütülmesi talimatı verildi. Dönüşün talimatını da Doğu Aktulga’dan aldım. Etimesgut içinden dönüş yaptırmamı söyledi. Ben söz konusu tankların gidişine şahit olmadığımı için gidişin hangi istikametten olduğunu bilmiyorum. Ancak dönüş istikametinin Etimesgut ilçesinden olduğunu biliyorum.” 
TSK’nın gücü ile korkutmak 
Mahkeme, Ceylanoğlu için verdiği tutuklama kararında “TSK’nın silahlı gücünün kamuoyunda korku ve baskı sağlamak amacıyla kullanıldığı, böylelikle şüphelinin atılı suça etkili biçimde eylemsel olarak katıldığı anlaşıldı” dedi ve tutuklanmasına hükmetti.