'Öcalan 10 yıl daha hapishanede kalırsa...'
Devlet, PKK'nın terör yönünü bırakması için İmralı'yla görüşmeleri sürdürürken, uzman isimler de süreci değerlendirmeye devam ediyor.
Samanyolu Haber Televizyonu'nda Asım Yıldırım'ın konuğu olan Çanakkale 18 Mart Üniversitesi Rektörü Prof. Dr. Sedat Laçiner 'Öcalan sürecin neresinde' sorusunu cevaplayarak çarpıcı açıklamalarda bulundu.

 
Görüşmelere Öcalan'la başlamak çok doğru bir adım diyen Laçiner, bunun sebeplerini şöyle sıraladı: "Çünkü elimizde Öcalan var. Hapishanenizde duruyor. Onunla görüşmeyeceksiniz de, dağdakiyle görüşecek haliniz yok. En kolayı o.. 2.'si Öcalan'ın bu görüşmeye ihtiyacı var. 10 yıl daha orada kalırsa 70-80 yaşlarında yaşlı bir adam olacak. Yani kişisel bir beklentisi de var. 3.'sü vizyoner bir kişi Kandil'le kıyasladığınız zaman. Hareket kabiliyeti hapiste olmasına rağmen daha geniş. Tavizi İmralı verdiği zaman PKK içindekilerin buna karşı çıkması biraz daha zor olur. Yani açıktan meydan okuyamazlar dolayısıyla da PKK çatırdamaz. Öcalan'ın kitlesel bir destekçi grubu da vardır. Sembolik özelliği vardır. Kürtçü gruplar arasında siyasi bir çimentodur. Sözlerinin sembolik anlamı vardır o yüzden orada başlamak doğrudur."

 

Laçiner çözüme ulaşmada BDP'nin ne kadar rolü olabileceği yönündeki soruyaysa, BDP'nin bağımsız bir aktör olamadığını belirterek, onların da adres olarak Abdullah Öcalan 'ı gösterdiğini ifade etti.