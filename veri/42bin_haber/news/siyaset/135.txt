Davutoğlu: Suriye Ulusal Koalisyonu'nu tanıyoruz
Dışişleri Bakanı Ahmet Davutoğlu, Türkiye'nin Suriye Ulusal Koalisyonu'nu Suriye halkının tek meşru temsilcisi olarak tanıdığını söyledi. 
 Ahmet Davutoğlu, Cibuti’de düzenlenen İslam İşbirliği Teşkilatı (İİT) 39. Bakanlar Konseyi Toplantısı’nda yaptığı konuşmada Suriye’deki trajediye dikkati çekerek, Suriye’de 39 binden fazla kişinin katledildiğini, Suriye yönetiminin sivilleri hedef almaya devam ettiğini kaydetti. 
 Devam eden trajedinin nedeninin, Suriye halkının meşru taleplerini kabul etmeyi reddeden Suriye rejimi olduğunu söyleyen Davutoğlu, Suriye rejiminin tüm meşruiyetini kaybettiğini belirtti. Davutoğlu, Suriye muhalefetinin ve halkının daha fazla desteği hak ettiğini vurgulayarak, uluslararası toplumu Suriye halkını desteklenmeye çağırdı. 
 İsrail’in Filistin’de uyguladığı işgalden de bahseden Davutoğlu, İsrail’in Doğu Kudüs’teki Yahudi yerleşim politikası, işgali ve saldırgan tutumunun kalıcı barış yönündeki çabaları engellediğini ifade etti. 
 İsrail’in tutumunun iki devletli çözüm vizyonunu tehlikeye soktuğunu kaydeden Davutoğlu, "Kapsamlı, kalıcı ve adil bir barış, İslam İşbirliği Teşkilatı üye ülkelerinin ve İslam İşbirliği Teşkilatı’nın nihai hedefi olmaya devam etmektedir. Ama İsrail, anlaşmalı çözüme ulaşmak için bir ön koşul olan 1967 sınırları üzerindeki parametrelere saygılı değil" dedi. 
 İsrail’in Gazze’ye düzenlediği geniş çaplı saldırılara da değinen Davutoğlu, İsrail’in acımasız bir şekilde masum insanları öldürdüğünü ifade etti.
 Davutoğlu, Türkiye’nin İsrail’in saldırganlığına karşı ilkeli bir eylemde bulunmak ve bu saldırıları durdurmak için Birleşmiş Milletler’de uluslararası toplumu göreve çağırdığını hatırlattı. 
 -İİT’den Filistin’e destek-
  
 İİT toplantısından, son iki gün İsrail saldırılarına maruz kalan Filistinlilere destek kararı çıktı. 
 Başta Genel Sekreter Ekmeleddin İhsanoğlu ve Mısır Dışişleri Bakanı Muhammed Kamil Amr olmak üzere tüm konuşmacılar, İsrail’in Gazze’ye yönelik saldırılarını şiddetle kınadı. Toplantının açılış konuşmasını yapan Cibuti Cumhurbaşkanı İsmail Ömer Goullah, İİT ülkelerinin, Filistinlilere ve Suriye halkına destek olması gerektiğini kaydetti. 
 Toplantıda, Myanmar ve Somali’ye yardım çalışmaları ile bölgesel konular da ele alındı. 
 İİT ülkelerinin dışişleri bakanları ikili görüşmeler de yaptı.