Hangi partinin kaç üyesi var?
 
 Yargıtay Cumhuriyet Başsavcılığı verilerine göre, faaliyetteki 71 siyasi partinin, 14 Ocak 2013 tarihi itibarıyla 10 milyondan fazla üyesi var. AK Parti’nin üye sayısı 7 milyon 551 bin 472 olarak bildirilirken, anamuhalefet partisi CHP’nin 953 bin 416, MHP’nin 363 bin 393, BDP’nin ise 44 bin 156 üyesi bulunuyor. Siyasi partilerle ilgili iş ve işlemleri yürüten Yargıtay Cumhuriyet Başsavcılığı, Siyasi Partiler Sicil Bürosu, tüm siyasi partilerin bilgilerini topluyor. 
 71 SİYASİ PARTİ VAR
  
 Siyasi Partiler Kanunu’na göre faaliyette bulunan siyasi partileri de belirleyen Büro, 71 siyasi partinin faaliyette olduğunu tespit etti. Siyasi Partiler Kanunu’na göre, tüm siyasi partilerin Haziran ve Aralık ayında olmak üzere yılda iki kez yeni kayıtlı üyelerini Başsavcılığın Siyasi Partiler Sicil Bürosu’na bildirmesi gerekiyor. Bilgileri derleyen Büro, siyasi partilerin tüzükleri, kuruluş tarihi, genel başkanı ve 14 Ocak 2013 tarihi itibarıyla bildirilen üye sayılarını internet sitesinde yayınladı. Faaliyetteki 71 siyasi partinin toplam üye sayısı 10 milyon 96 bin 586 oldu. 
 EN FAZLA 
 
 Verilere göre, 14 Ağustos 2001’de kurulan ve 10 yılı aşkın süredir iktidarda bulunan AK Parti, 7 milyon 551 bin 472 üyeye sahip. Anamuhalefet partisi CHP’nin 953 bin 416, MHP’nin 363 bin 393, BDP’nin ise 44 bin 156 kayıtlı üyesi bulunuyor. Demokrat Parti’nin üye sayısı 726 bin 611, DSP’nin 106 bin 117, Alternatif Parti’nin 32, Ayyıldız Partisi’nin 60, Bağımsız Cumhuriyet Partisi’nin 242, Büyük Birlik Partisi’nin 18 bin 899, Devrimci Sosyalist İşçi Partisi’nin 107, Doğru Yol Partisi’nin 183, Ebedi Nizam Partisi’nin 4, Emek Partisi’nin 6 bin 235, Emekçi Hareket Partisi’nin 24, Ezilenlerin Sosyalist Partisi’nin 869 üyesi bulunuyor. Halen faaliyette görünen Cem Uzan başkanlığındaki Genç Parti’nin 57 bin 766 üye kaydı var. 
 İŞTE DİĞERLERİNİN SAYISI 
 "Halkın Yükselişi Partisi 9 bin 584, Liberal Demokrat Parti 6 bin 339, Millet Partisi bin 691, Milli Demokrat Halkın Partisi 14, Milliyetçi Muhafazakar Parti bin 742, Müdafaa-i Hukuk Hareketi Partisi 550, Özgürlük ve Dayanışma Partisi 4 bin 299, Saadet Partisi 214 bin 708, Sağduyu Partisi 42, Sosyalist Demokrasi Partisi 19 ve Yurt Partisi 544. Türkiye İşçi Köylü Partisi 42, Türkiye Komünist Partisi 2 bin 247, Ulusal Parti 410, Yüce Diriliş Partisi 99, Gönül Birliği Yeşiller Partisi 160, Hak ve Adalet Partisi 2, Hak ve Eşitlik Partisi 7 bin 420, Hak ve Hakikat partisi 139, Hak ve Özgürlükler Partisi 677, İşçi Partisi 12 bin 459."
  
 ÜYE SAYILARI SIFIR OLAN PARTİLER DE VAR
 Adaletçi Kurtuluş Partisi, Alternatif Değişim Partisi, Anavatan Partisi, Büyük Anadolu Diriliş Hareketi Partisi, Devrimci Halk Partisi, Devrimci İşçi Partisi, Doğuş ve Aydınlık Partisi, Engelsiz Türkiye Partisi, Esnaf ve Çiftçi Partisi, Ergenekon Partisi, Güçlenen Türkiye Partisi, Güçlü Türkiye Partisi, Güven Partisi, Halkın Kurtuluş Partisi, Halkın Sesi Partisi ve Halkların Demokratik Partisi’nin üye sayısı sıfır. 
 Hiç üyesi bulunmayanlar listesinde, "Hür Dava Partisi, İşçi Kardeşliği Partisi, İşçilerin Sosyalist Partisi, Katılımcı Demokrasi Partisi, Milliyetçi Türkiye Partisi, Özgürlük ve Sosyalizm Partisi, Sosyal Demokrat Parti, Toplumcu Kurtuluş Partisi, Türkiye Hümanist Partisi, Türkiye İşçi Partisi, Türkiye Müdafaa-i Hukuk Partisi, Türkiye Sosyalist İşçi Partisi, Türk Birliği Partisi, Vatan ve İstiklal Partisi, Yeşiller ve Sol Gelecek Partisi de yer alıyor. 
 ÜYELİK SORGULANABİLİYOR 
 Yargıtay Cumhuriyet Başsavcılığı’nın, vatandaşların herhangi bir siyasi partiye üye olup olmadıklarını internet sitesi üzerinden veya 4060’a mesaj yollayarak öğrenebilmelerine olanak tanıyan düzenlemesi bulunuyor. Yargıtay Cumhuriyet Başsavcısı Hasan Erbil, siyasi partilere gönderdiği yazıda, üye kayıtlarının Siyasi Partiler Kanunu’nda gösterilen usul ve esaslara uygun yapılmasını istedi. Başsavcı Erbil, partiye üye olmak isteyen şahsı bizzat görerek, nüfus cüzdanıyla ilgilisi karşılaştırılıp, gerçekten bu şahsın olduğunun anlaşılması halinde üye kaydının yapılması gerektiğini, aksi takdirde ortaya çıkacak usulsüz kayıtlardan bu kaydı yapan ve onaylayan kişilerin yasal olarak sorumlu olacaklarını vurguladı.
  