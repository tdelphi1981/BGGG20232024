İstanbul adaylığına göz kırptı!
Egemen Bağış ilk defa açık bir şekilde yerel seçimlerde aday olabileceğini açıkladı.
 Bir süredir İstanbul Büyükşehir Belediye Başkanlığına aday olacağı konuşulan Bakan Egemen Bağış, 'Bir yerel yönetimde de hizmet edilebileceğini gösterebileceğime inanıyorum' diyerek 2014 yerel seçimleri için adaylık sinyali verdi.
  
 "PARTİM İHTİYAÇ DUYARSA NEDEN OLMASIN"
 TRT Haber'e konuşan Avrupa Birliği Bakanı ve Başmüzakereci Egemen Bağış 2014'te yapılacak yerel seçimlerde İstanbul Büyükşehir Belediye Başkanlığı'na aday olacağını iddialarını yanıtladı. Bağış, "Siyaset yapmak için sadece milletvekili olmak şart değil. Bir yerel yönetimde de hizmet edilebileceğini gösterebileceğime inanıyorum, gerisine kısmet diyorum. Partim eğer bir yerde ihtiyaç duyarsa neden olmasın" dedi.
  
 TOPBAŞ ERDOĞAN'IN SİNYALİNİ BEKLİYOR
 Yaklaşık bir yıldır yeniden aday olmak istediğini sık sık açıklayan İstanbul Büyükşehir Belediye Başkanı Kadir Topbaş, şu ana kadar Erdoğan'dan henüz olumlu bir sinyal alamadı. Ankara kulislerinde de Erdoğan'ın Topbaş'ın bir kez daha aday olmasına sıcak bakmadığı ve Egemen Bağış ismini adaylık için düşündüğü bir süredir dile getiriliyordu.