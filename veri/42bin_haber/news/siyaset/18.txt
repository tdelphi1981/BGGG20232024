CHP'li Aygün'den Başbakan'a mektup
CHP Tunceli Milletvekili Hüseyin Aygün, Alevi yurttaşların, cemevlerinin ibadethane sayılması, zorunlu din derslerinin kaldırılması, Alevi mal varlıklarının iade edilmesi gibi taleplerinin yerine getirilmesi için Başbakan Recep Tayyip Erdoğan'a mektup yazdı.
 Aygün, mektubunda, Alevilerin, nüfusun yaklaşık yüzde 20 ile yüzde 25'ini 
  oluşturduğunu belirterek, Gayri Safi Milli Hasılaya en az yüzde 20 oranında katkı 
  sağlayıp, ibadet mekanı olan cemevleri için dahi yüzde 1 oranında pay 
  almamalarının, demokrasinin niteliği ve hukuk devleti olma ilkesi ile 
  bağdaşmadığını ifade etti. Aygün, şunları kaydetti:
          ''Türkiye'de din ve inanç temelinde Alevilere yönelik yapılan ayrımcılık, 
  yok sayılma ve asimilasyon politikalarının her yıl AB ilerleme raporlarında yer 
  alırken, Diyanet İşleri Başkanlığı 2009-2010 yılı faaliyet raporları ve 2012-2016 
  strateji raporunun tehditler bölümünde Aleviler için (İslami gelenek içinde yer 
  alan kimi görüş ve yorumların subjektif anlayışlar doğrultusunda açıklanmasına 
  yönelik çabalar) denilmektedir. Aleviler açık bir şekilde devletin varlığına 
  yönelik tehdit unsuru olarak görülmektedir.
          Son bir yıl içerisinde Türkiye'nin çeşitli illerinde Alevi yurttaşlarının 
  ev ve kapılarına işaretlemeler yapılmış, Cemevi ve okul duvarlarına tehdit içeren 
  ifadeler yazılmıştır. Bir eğlence aracı olarak bildiğimiz davul ve tokmağı artık 
  Alevilere yönelik yapılan tehdit, baskı, tecrit, tahammülsüzlük ve toplumsal 
  baskıda kullanılan şiddet aracına dönüşmüştür.
          Türkiye'de yaşayan Alevi yurttaşların can güvenliğinin gittikçe ortadan 
  kaldırıldığı yönünde kaygılar artarken Avrupa'nın çeşitli ülkelerinde Alevi 
  yurttaşların din ve inanç temelindeki talepleri olumlu karşılanmaktadır.
          Avrupa'daki Alevi yurttaşların din ve inanç temelli talepler süreci 
  incelendiğinde ilgili devletin hiçbir makam ya da birimi Aleviliği ve Alevileri 
  tehdit unsuru olarak değerlendirmediği de anlaşılmaktadır.
          Alevi yurttaşların temel hak ve özgürlükler alanındaki talepleri olan 
  cemevlerinin ibadethane sayılması, zorunlu din derslerinin kaldırılması, Alevi 
  mal varlıklarının iade edilmesi, Aşure Günü ve Hızır Orucu gibi bazı günlerin 
  resmi tatil olarak kabul edilmesi gibi taleplerinin yerine getirilmesi hususunda 
  gereğinin yapılmasını saygılarımla arz ederim.''
 AA