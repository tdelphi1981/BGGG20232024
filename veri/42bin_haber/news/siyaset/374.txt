Atatürk'ün Ankara'ya gelişinin 93. yıl dönümü
 
 Cumhurbaşkanı Abdullah Gül, Atatürk’ün Ankara’ya gelişinin istiklal mücadelesini zafere ulaştıran en önemli dönüm noktalarından biri olduğunu belirterek, "Kurtuluş Savaşı’nın yönetim merkezi Ankara, TBMM’nin açılması, Cumhuriyet’in ilanı ve birçok önemli karara ev sahipliği yapmış, Türkiye Cumhuriyeti’nin başkenti olma sorumluluğunu bugüne kadar layıkıyla yerine getirmiştir" dedi. 
 Cumhurbaşkanlığı Basın Merkezi’nden yapılan yazılı açıklamaya göre, Cumhurbaşkanı Gül, Atatürk’ün Ankara’ya gelişinin yıl dönümü dolayısıyla bir mesaj yayınladı. 
 Kurtuluş Savaşı’nın zafere ulaşmasında en önemli gücün, Türk milletinin birlik ve beraberlik içinde bağımsızlığı uğruna sergilediği azim ve kararlılık olduğunu ifade eden Gül, mesajında şunları kaydetti: 
 "Milli kongrelerin toplanmasının ardından 27 Aralık 1919’da şehirlerine gelen Büyük Atatürk ve beraberindekileri karşılayan Ankaralılar, milli birliğin en güzel örneğini sergilemiştir. Ankaralıların coşku ve heyecanları, Atatürk ve arkadaşlarına kendilerini bekleyen zorlu mücadelede büyük cesaret ve moral vermiştir. Atatürk’ün Ankara’ya gelişi, istiklal mücadelesini zafere ulaştıran süreçteki en önemli dönüm noktalarından birini oluşturmaktadır. 
 Kurtuluş Savaşı’nın yönetim merkezi Ankara, TBMM’nin açılması, Cumhuriyet’in ilanı ve birçok önemli karara ev sahipliği yapmış, Türkiye Cumhuriyeti’nin başkenti olma sorumluluğunu bugüne kadar layıkıyla yerine getirmiştir. Cumhuriyet’le birlikte büyüyen Ankara, sahip olduğu değerleri koruyarak gösterdiği gelişmeyle, bugün dünyanın sayılı başkentleri arasındaki yerini almıştır. 
 Ankara’ya gelişinin yıl dönümünde Gazi Mustafa Kemal Atatürk’ü, silah arkadaşlarını ve Kurtuluş Savaşı’nın tüm kahramanlarını saygı ve rahmetle anıyor, vatandaşlarımıza selam ve sevgilerimi iletiyorum."