BDP'liler Öcalan için kırmızı giyecek
Barış ve Demokrasi Partisi (BDP) Diyarbakır İl Başkanı Zübeyde Zümrüt, Abdullah Öcalan'ın Kenya'da yakalanışının 14. yıl dönümünde gerçekleştirecekleri gösterilerde katılımcıların kırmızı kazak giyip, atkı takacağını söyledi.
BDP İl Başkanı Zübeyde Zümrüt ve başkan yardımcısı Mehmet Emin Yılmaz, parti il binasında basın toplantısı düzenledi. Öcalan'ın 15 Şubat'ta yakalanmasını uluslar arası bir komplo olarak nitelendiren Zümrüt, Öcalan'ın 14 yıldır İmralı'da tutuklu bulunduğunu, bu durumun kabullenilmediğini ifade etti. 15 Şubat'ı kara gün olarak gördüklerini ifade eden Zümrüt, BDP'den bir heyetin Öcalan ile görüşmesini umut verici bir olay olarak gördüklerini kaydetti. Zümrüt, "Görüşmelere devam edilmesi gerekiyor. Bu görüşmeler devam ederken Kürt halkı 15 Şubat'tan doğum günü olan 4 Nisan'a kadar Öcalan'ın yol haritasını daha güçlendirmek için, Kürt sorununun çözümüne dönük elini güçlendirmek için direnişini sergileyecek." diye konuştu. 

Asıl isteklerinin Öcalan'ın üzerinden tecridin kalkması değil, özgürleşmesi olduğunu belirten Zümrüt, halkın da bunu istediğini ileri sürdü. Bu yıl siyah yerine kırmızı rengi kullanacaklarını dile getiren Zümrüt, kırmızı rengin direnişi simgelediğini belirterek, gösterilere katılanların kırmızı kazak ve atkıları takarak alanlara çıkacaklarını sözlerine ekledi.