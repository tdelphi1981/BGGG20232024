"Türkiye'ye vetomuz devam edecek"
 
 Markulli, "Veto ettiğimiz 6 başlık ve enerji başlığına ilişkin tutum değiştirme ihtimalimiz yoktur" dedi. Markulli’nin düzenlenen basın toplantısında, Türkiye’nin AB gidişatına ve veto ettikleri müzakere başlıklarına ilişkin tutum değiştirmelerinin söz konusu olmadığını söyledi. 
 Rum gazetelerin haberine göre Markulli, "Veto ettiğimiz 6 başlık ve enerji başlığına ilişkin tutum değiştirme ihtimalimiz yoktur" diye konuştu. AB dönem başkanlığını Güney Kıbrıs’tan devralan İrlanda’nın en az bir müzakere başlığının açılmasını hedeflediğini, açık vaziyette bulunan ancak Türkiye’nin açılmaları için adım atmayı reddettiği 3 başlık daha bulunduğunu ileri süren Markulli, Fransa’nın bloke ettiği 4 başlıktan 1 ya da 2 tanesini açabileceği yönünde bilgiler bulunduğunu söyledi. Markulli, Fransa’nın tutumunun ne olacağını görmek için sabırlı olunması telkininde de bulundu.
  
 KIBRIS SORUNUNA KARŞI TUTUMU DA ELEŞTİRDİ
  
 
 Açıklamasında KKTC yönetimi ve Türkiye’nin Kıbrıs sorununa ilişkin tutumlarını da eleştiren Markulli, KKTC yönetimi ve Türkiye’nin iki devletli çözüm yolunda ilerlediğini iddia etti. Gerek KKTC Cumhurbaşkanı Derviş Eroğlu’nun müzakerelerde sunduğu öneriler, gerekse müzakerelerin durmasından sonra Eroğlu ve Türkiye’nin yaptıkları açıklamalarda bu durumun net şekilde görüldüğünü öne süren Markulli, iki devletli çözüm niyetinin Türkiye’nin İslam Konferansı Örgütü çerçevesinde KKTC’nin düzeyini yükseltme girişimlerinden de anlaşıldığını savundu.