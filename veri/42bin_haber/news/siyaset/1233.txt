Büyükşehirlere 32 şehir hastanesi yapacağız
Türkiyede 30 bin doktora daha ihtiyaç bulunduğunu belirten Sağlık Bakanı Müezzinoğlu, 10 bin pratisyen, 20 bin de uzman doktorun lazım olduğunu söyledi. Büyükşehirlere 32 şehir hastanesi yapılacağını, 3ünün ihale edildiğini anlattı.

TÜRKİYE’DEKİ hekim sayısının, sağlık hizmeti alan kişi sayısına göre çok düşük kaldığını belirten Sağlık Bakanı Mehmet Müezzinoğlu ‘’Türkiye’nin 30 bin hekime ihtiyacı var” dedi. Müezzinoğlu, ‘’İlk planda büyükşehir statüsü olan illerde 32 civarında şehir hastanesi yapmayı düşünüyoruz’’ dedi. Edirne’yi ziyaret eden Müezzinoğlu, Türkiye’deki hekim sayısının, sağlık hizmeti alan kişi sayısına göre çok düşük kaldığını anlattı. 
Bize 30 bin doktor daha lazım 
“Dönem dönem büyük şehirlerde hastanelerdeki beklemelerin ve kuyrukların olmasını açıkçası çözebilir miyiz, çok samimi olmak lazım ki kolay değil” diyen Müezzinoğlu, “Bakın 2002 yılında Türkiye’deki hekim sayısı 120 bin idi. Bugün 125 bin. 2002 yılında Türkiye’deki bütün tıp alanındaki tıbbi işlem sayısı 96 milyon iken, bugün 300 milyon. Bize şu anda 30 bin hekim lazım. 10 bin adet pratisyen, 20 bin adet uzman hekim lazım” diye konuştu. 
Yıllardır YÖK ve tabip odasının, ‘ülkede hekim fazlası var’ diye tıp fakültelerine yeteri kadar öğrenci almadığını ifade eden Müezzinoğlu, “Son 5 yılda almaya başladık. Onların da ülkeye hizmet edebilmesi için önlerinde 7-8 yıl var. Yabancı uyruklu hekim çalıştırmak için kapıyı açtık. Onlar da tam olarak yaraya merhem olacak çözüm olamadılar. Vatandaşlarımız aynı hastalık için 3 günde 4 hekim geziyor. Neticede başka hastaların sırasını alıyor” dedi. 
Ön hazırlıklar tamamlandı 
Bakan Müezzinoğlu, bir gazetecinin, ‘’Şehir hastaneleriyle ilgili yapılan çalışmalar hangi aşamada, bilgi verir misiniz?’’ sorusu üzerine, şehir hastaneleriyle ilgili Kamu Özel Ortaklığı Kanun Tasarısı’nın Plan Bütçe Komisyonu’nda olduğunu belirtti. ‘’İlk planda büyükşehir statüsü olan illerde 32 civarında şehir hastanesi yapmayı düşünüyoruz’’ diyen Müezzinoğlu, ‘’Bunların planları yapıldı, ön hazırlıkları tamamlandı. Bunlardan 3 tanesinin ihalesi tamamlandı. Müteahhitleri belli. 4 tanesinin ihalesi yapıldı. Bazı sıkıntılar oldu. Yasal düzenlemeleri bekliyoruz’’ dedi. 
BENİM İÇİN EDİRNE... 
Edirne’nin, siyasi hayatının en önemli kilometre taşını oluşturduğunu anlatan  Mahmet Müezzinoğlu, ‘’Bu millet bana çok onurlu sıfatlar nasip etti. Hekimlik, milletvekilliği ve bakanlığa geliş yolculuğum. Edirne, siyasi hayatımın en önemli kilometre taşı oldu. Allah yaptığımız çalışmaların hakkını da hesabını da verebilmeyi nasip etsin’’ dedi.