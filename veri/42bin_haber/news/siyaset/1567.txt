CHP'yi sarsan toplu istifalar
CHP Karabük İl Başkanı Zeki Karadayı ve yönetim kurulu üyeleri istifa etti.
Başkan Karadayı, düzenlediği basın toplantısında, son günlerde bazı arkadaşlarının istifa edeceği söylentilerinin ortaya çıktığını belirterek, dış etkenlerin saldırıları karşısında partinin zarar görmemesi için istifa ettiklerini söyledi.

İstifa kararını genel merkezle görüşerek aldıklarını ifade eden Karadayı, şöyle konuştu:

'Biz hiç bir zaman kendi çıkarlarımızı ön plana çıkarmadık. Ben ve arkadaşlarımızın bir tek hedefi vardı. Partimizi Karabük'te iddialı bir duruma getirmek. Önümüzdeki yerel seçimleri almak. Bunun için ne yapılması gerekiyorsa onu yapmaktı. Daha önce bazı arkadaşlarımız istifa etmişti. Bir kaç istifa daha yaşansaydı yönetim zaten kendiliğinden düşecekti. Biz partimizi bu duruma düşürmemek için karar aldık ve hep birlikte istifa ettik. İstifaya rağmen biz çalışmaya devam edeceğiz. Bizim tek hedefimiz partimizi Karabük'te iddialı bir durumuma getirmektir. Bu konuda ne yapılması gerekiyorsa önümüzdeki dönemde de onu yapacağız. Adaylık sürecinde değerlendirmeler yapacağız. Kimlerin aday olup olmayacağını zaman içinde göreceğiz. Arkadaşlarımız ile irtibatı koparmadan yol haritasını beraber çizeceğiz. İl yönetimimiz dışarıdan müdahaleler ile düşmedi. Sayı kritik bir noktaya geldiği için yönetim kurulu olarak istifa etmenin en iyi olacağına karar verdik. Dün akşam topluca istifalarımızı genel merkeze gönderdik. Bundan sonraki süreçte genel merkez Karabük'e bir kayyum atayacak. Kayyum başkanlığında 7 kişilik bir ekip 45 gün içinde partiyi seçime götürecek.'