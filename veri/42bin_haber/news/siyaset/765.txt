KCK davasına 'düğün salonu'
 
 Van'da düzenlenen KCK operasyonları ile tutuklanan ve haklarında dava açılan, aralarında Van Belediye Başkanı BDP’li Bekir Kaya’nın da bulunduğu 10’u tutuklu 13 şüpheli ilk kez hakim karşına çıkarıldı. 
 
 M Tipi Kapalı Cezaevi’nin spor salonuna 2 hafta süren hazırlıklarda ses sistemi kurulurken, sandalye ve masalar beyaz örtü ile kaplandı. Yaklaşık 100 avukatın savunma yapacağı duruşma için Belediye Başkanı Kaya ve tutuklu diğer sanıklar sabah saatlerinde geniş güvenlik önlemleri altında adliye getirildi.
 
 
 Van Belediye Başkanı BDP’li Bekir Kaya (ortada)
 
 Van’da 7 Haziran 2012 tarihinde KCK’ya yönelik yapılan operasyonda, aralarında Belediye Başkanı Bekir Kaya, Özalp Belediye Başkanı Murat Durmaz, Edremit Belediye Başkanı Abdulkerim Sayan, BDP İl eski Başkanı Cüneyt Caniş, Van Belediye Başkan Yardımcısı İhsan Güler’in de bulunduğu 13 şüpheli gözaltına alındı. Gözaltına alınanlardan 10’u tutuklandı. Yapılan soruşturma sonrası KCK şüphelileri hakkında hazırlanan iddianameyle ’Örgüt üyeliği’ suçundan Van 5’inci Ağır Ceza Mahkemesi tarafından dava açıldı. 
 
 HAZIRLIKLAR 2 HAFTA SÜRDÜ 
 
 Duruşma salonunun yetersiz olduğunu gerekçe gösteren ve mahkemenin talebini kabul eden Cumhuriyet Başsavcılığı, adliye binası olarak kullanılan Van M Tipi Kapalı Cezaevi’nde mahkumların spor yaptıkları salonu duruşma salonuna çevirdi. 2 hafta boyunca yapılan hazırlıklarda boyanan ve yerleri döşenen duruşma salonuna ses sistemi kurulurken, salonun yerleştirilen 200 sandalye ve masa, beyaz örtülerle kaplandı.
 
 Yaklaşık 100 avukatın müdahil olduğu duruşmayı, CHP’li ve BDP’li bazı milletvekilleri, yurt dışı ve yurt içinden sivil toplum örgütleri ve sanıkların yakınları da izledi.
 
 Duruşma için aralarında Belediye Başkanı Kaya, Özalp Belediye Başkanı Durmaz, Edremit Belediye Başkanı Sayan, BDP İl eski Başkanı Caniş, Van Belediye Başkan Yardımcısı Güler’in de bulunduğu 10 tutuklu, sabah saatlerinede geniş güvenlik önlemleri altında adliye binası olarak kullanılan Van M Tipi Kapalı Cezaevi’ne getirildi. Tutuklu sanıklar binanın arka tarafından içeri alındı. Daha dönce cezaevinde sakal bırakan sanıkların bu duruşmaya gelirken, tıraşlı oldukları ve kravat taktıkları gözlenirken, Belediyle Başkanı Kaya’nın ise zayıfladığı dikkati çekti.
 
 Cezaevi karşısındaki boş araziye çadırlar kuran BDP’liler, buradan duruşmayı takip etmek için geleceklere çay ve çeşitli ikramlarda bulundu.
 
 DHA