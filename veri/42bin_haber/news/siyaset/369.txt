Uludere'de rapor bilmecesi!
Uludere'de 34 kişinin hayatını kaybettiği olayı inceleyen Meclis Komisyonu Başkanı İhsan Şener, "Genelkurmay talimat vermiş olabilir. Genelkurmay tüm belgeleri paylaşmadı' dedi. Bu açıklama, TBMM İnsan Hakları İnceleme Komisyonu Başkanı tarafından yalanlandı 
 Geçen yıl 28 Aralık'ta Uludere'de meydana gelen olayla ilgili alt komisyonun taslak raporu ortaya çıktı. Raporun siyasi amaçla kullanılmaması için olayın (2 gün sonraki) yıldönümünün ardına, ocak ayına sarkıtıldığı öğrenildi.
 
 NTV'nin haberine göre, raporun içerisinde hem kaçakçılık, hem yönetim zafiyetiyle hem de zincirleme hatalarla ilgili başlıklar var.
 
 "Uludere özelinde talimat ya da strateji söz konusu değil. Genelkurmay Hareket Başkanlığı'ndan talimat söz konusu olabilir. Genelkurmay'ın bütün rapor ve belgeleri paylaştığını düşünmüyoruz." 
 KOMİSYON BAŞKANI:  HENÜZ RAPOR YOK
  
 Raporla ilgili haberler üzerine açıklama yapan TBMM İnsan Hakları İnceleme Komisyonu Başkanı Ayhan Sefer Üstün ise "Böyle bir rapor ortada yokken bu şekilde bir rapordan bahsetmek uygun değil. Bu kamuoyunu yanıltmak olur" dedi. 
 Üstün, 34 vatandaşın ölümüyle sonuçlanan Uludere olayına ilişkin raporun henüz tamamlanmadığını ve bu şekilde bir rapordan bahsetmenin kamuoyunu yanıltacağını söyledi. 
 Üstün, internet sitelerinde yer alan ve "Olayda Genelkurmay Başkanlığı’nın talimatı söz konusu" şeklindeki haberlerde adı geçen alt komisyon başkanı İhsan Şener ile görüştüğüne dikkati çeken Üstün, Şener’in kendisine böyle bir açıklamayı yapmadığını söylediğini aktardı. 
 "Bizim elimizde zaten böyle taslak bir rapor bulunmuyor henüz" diyen Üstün, "Bu konuda arkadaşlarımız yoğun şekilde çalışmalarını sürdürüyor. Dolayısıyla bu ayrı ayrı alanda yapılan çalışmalar tamamlanıp derlendikten sonra taslak ortaya çıkacak" dedi. 
 Üstün, rapor hazır hale gelmeden açıklama yapmayacaklarını vurgulayarak, "Böyle bir rapor ortada yokken bu şekilde bir rapordan bahsetmek uygun değil. Bu kamuoyunu yanıltmak olur. Zaten raporun tamamlanma çalışmaları sürüyor, rapor tamamlansa dahi çok daha ciddi bir şekilde bunu paylaşırız. Böyle el altından bilgilendirme usulümüz yok" diye konuştu. 
 Olayla ilgili geniş kapsamlı şekilde çalıştıklarını vurgulayan Üstün, sözlerini şöyle tamamladı: 
 "Birden fazla uzman farklı konularda çalışıyor ve çalışma henüz tamamlanmadı. Uzmanların çalışmaları bittikten sonra ortaya bir metin çıkacak. Çalışmalar sürdüğü için rapor diyebileceğimiz bir çalışma yok elimizde. Bu metin olmadan rapordan bahsetmek yanlış. Bu şekilde kamuoyunu yanlış bilgilendirmek doğru değildir. Bu çok ciddi bir konu ve bilgi sızdırır şekilde açıklanamaz. Böyle bir durum yok ortada. 
 Bu rapor için süre veremiyoruz. Çok dinamik bir çalışma ve sürekli farklı farklı kişiler ortaya çıkıyor. Böyle bir konuda raporu tamamlama için süre veremiyoruz bir türlü. Olayla ilgisi olan herkesle görüşüyoruz ve doğru bir rapor hazırlamaya çalışıyoruz."