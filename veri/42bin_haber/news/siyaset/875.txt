MİTçiye dublörlü yargılama
MİT Müsteşar Yardımcısı Muhammed Dervişoğlu, hakkında açılan haksız mal edinme davasının görüleceği Ankara 24. Asliye Ceza Mahkemesine arka kapıdan geldi ve gitti. MİTçiler, adliyede bekleyen gazetecileri atlatmak için dublör kullandı.

MİT Müsteşar Yardımcısı Muhammed Dervişoğlu hakkında haksız mal edinme ve gerçeğe aykırı mal bildirimi suçlamalarıyla açılan davanın ilk duruşması dün yapıldı.
Mahkeme salonu kilitlendi
Ankara 24. Asliye Ceza Mahkemesinde görülen davada ilginç görüntüler ortaya çıktı. Görüntü alınmaması için dublör kullanıldı, Dervişoğlu ve avukatları tünellerden salona girdi. Mahkeme başkanı davada gizlilik kararı aldı.  Müsteşar yardımcısı Muhammed Dervişoğlu hakkında Ankara Cumhuriyet Savcılığına verilen bir ihbar mektubu sonrası soruşturma başlatıldı. Soruşturma sonrası ifadesi de alınan Dervişoğlu hakkında 8 yıl hapis istemiyle Ankara 24. Asliye Ceza Mahkemesine nereden buldun davası açıldı. 2006-2012 yılları arasında 1 milyon 432 bin 612 TLlik şahsi harcamasının ve kızının 700 bin liralık harcamasının kaynağını açıklayamadığı iddia edilen Dervişoğlu dün hakim karşısına çıktı. Mahkeme başkanı Önder Kabasakal, MİTçinin davasına, daha 10 ayrı duruşma varken salondaki basın mensuplarını Bu mahkemede gizlilik var diyerek  dışarı çıkarttı. Hakim duruşma salonun kapısını içerden kilitleterek davaya başladı. Bir süre sonra korumalar müsteşar yardımcısı gibi başka bir kişiyi aralarına alarak gazetecileri yanılttı. Dublörü Devişoğlu sanan gazetecilerin sorularına yorum yok cevabı geldi. Yarım saat sonra duruşma salonunun kapıları açıldığında içeride ne avukat ne de başka bir kişinin olmadığı görüldü. Mahkum kapısından alınan müsteşar yardımcısının daha sonra aynı kapıdan avukatları ile birlikte gizlice ayrıldığı öğrenildi. Davada Dervişoğlunun yazılı savunma yaptığı öğrenilirken davanın bilirkişi raporu için ileriki bir tarihe ertelendiği kaydedildi.