"PKK koşulsuz silah bırakmalı"
AK Parti Adıyaman Milletvekili Mehmet Metiner, Abdullah Öcalan ile görüşmeye giden BDP heyetinin toplumun beklentilerine uygun mesajlarla dönmesini beklediklerini söyledi. Metiner, süreçten umutlu olduklarını ve herkesin sağduyulu olmasını beklediklerini ifade ederken, barış için PKK'nın koşulsuz şekilde silahlarını susturmasını ve silahlı güçlerini ülke dışına çekmesi gerektiğini kaydetti.
AK Parti Milletvekili Mehmet Metiner, çeşitli temaslarda bulunmak üzere seçim bölgesi Adıyaman'a geldi. Metiner temasları kapsamında ilk olarak 20 gün önce sendikaya üye oldukları gerekçesiyle çalıştıkları iplik fabrikasından çıkarıldıklarını iddia eden ve dün AK Parti önünde yolu ulaşıma kapattıkları gerekçesiyle polis müdahalesine maruz kalan işçiler ile bir araya geldi. İşçilerin bekleyişini sürdürdüğü Demokrasi Parkı'na giden Metiner, sohbet ettiği işçilerin dün yaptıkları eylem sırasında polislerin orantısız güç kullanımına maruz kaldığı şikayetlerini dinledi.

"POLİS VATANDAŞI TEHDİT EDEMEZ"

Metiner, dinlediği işçilerin yol kapattıkları gerekçesiyle biber gazıyla müdahaleye maruz kaldıklarını ve bazı polislerin silah göstererek kendilerini tehdit ettiğini söylediğini ifade ederek, güvenlik güçlerinin hakkını arayanlarıı tehdit etmesinin söz konusu olamayacağını kaydetti. 

Hemşehrilerinin mağdur edilmesine izin vermeyeceğini ve bu konuda işçilerin yanında olacağını anlatan Metiner, polislere yönelik tehdit iddiasını araştıracağını belirterek şöyle konuştu:

"AK Parti olarak güçlüden değil, haklıdan yanayız. Biz zalimden değiliz, mazlumdan yanayız. Biz garip ve fakir insanların bekçisiyiz, biz gücümüzü sizden alıyoruz. Bu hemşehrilerimiz işlerinden atılmışlardır. Dolayısıyla her türlü tepkileri ile haklılardır. Bu insanlara karşı yapılan muamele insani olmak zorundadır. Emniyet teşkilatımızdan kaynaklanan yanlışlık var ise, bunun hesabını sorarız. Hiç bir emniyet mensubunun Adıyamanlı hemşehrilerimize, hele hakkını arayan hemşehrilerimize bu muameleyi yapmalarına izin vermeyiz. Yapılan bir yanlış varsa uyarılır, yasa dışı gösteri varsa uyarılır. Ama arkadaşlarımız darp edilmişler, dövülmüşler. Zaten yeterince mağdurlar, bu mağduriyetin üstüne başka bir mağduriyet eklenmesine izin vermeyiz. Ben; Valimizle, Emniyet Müdürümüzle konuşacağım. Arkadaşların iddiaları vahim, yani silah gösterip 'sizi karakola çekeriz,şunu yaparız, bunu yaparız' gibi söylemler bir polisin yapması gereken davranış değil. Umarım bu iddiaların hiç biri doğru çıkmaz. Eğer doğru çıkarsa o polisler suç işliyorlar. Vatandaşlara silah gösterip tehdit etmek polisin işi değildir."

Metiner, hemşehrilerine yapılan muameleyi Adıyaman,, iktidar partisinin milletvekili olarak görmezden gelemeyeceklerini anlatırken, şöyle konuştu:

"Milletvekilleri olarak haklarını savunmak konusunda her zaman yanlarındayım. Kim ki kendilerine halksızlık yaparsa karşısında bizi bulur. İş verenler işçilerimizin alınlarının teri kurumadan da haklarını vermeleri konusunda kendilerine çeki düzen versinler. Arkadaşlarımız birden fazla sendikaya da üye olabilir. İşverenlerimizin sendikayı bir tehdit olarak görmelerinde güçlük çekiyorum. Hiç kimsenin yanlış yapma hakkı, hele hemşehrilerimizi mağdur etmeye hiç hakları yok. Ben buradan emniyet teşkilatımızı uyarıyorum, lütfen yasal müdahale sınırları içerisinde kalsınlar. Hemşehrilerimizin iddiaları doğru ise son derece vahim bir durum söz konusu. Devletin kendilerine asayiş için, güvenlik için vermiş olduğu silahları işçi ve emekçi kardeşlerimize göstererek tehdit diline başvurmuşlar ise ben bu işin peşinde olacağım."


BDP HEYETİNİN MESAJLARI ÇOK ÖNEMLİ


AK Parti Milletvekili Mehmet Metiner, Abdullah Öcalan ile görüşmek üzere İmralı Adası'na giden BDP heyetinin getireceği mesajların çözüm sürecine sunacağı katkı açısından önemli olduğunu ifade etti. BDP heyetinin getireceği mesajların toplumun beklentilerine uygun olmasının sürecin kısa sürede çözüme ulaşmasının da önünü açacağını anlatan Metiner şöyle konuştu:


"İçerisinde bulunduğumuz döneme, 'Çözüm süreci' diyoruz. Bugün İmralı ile görüşmeye giden heyetin İmralı'dan ne mesajlar getireceğini görmemiz lazım. Süreçten umutluyuz ve akan kanı durdurmak istiyoruz. Kürt ve Türk annelerinin gözyaşlarını dindirmek istiyoruz. İmralı'dan dönen heyetin getireceği mesajların da umut dolu olacağına inanıyorum. 'Artık silahlar bırakılmalı, siyaset konuşulmalı' diyoruz. Silahların bırakıldığı, siyasetin konuşulduğu her yerde hep birlikte kazanırız. Bu sorunu çözmeye kararlıyız. Herkesin bu konuda sağ duyulu davranması gerekiyor. Hükümetimizin kararlılığı tamdır. Eğer BDP heyetinin İmralı'dan getireceği mesajlar; Türkiye toplumunun umutlarına, beklentilerine uygun mesajlar olursa bu süreç çok kısa bir süre içerisinde başarı ile tamamlanabilir. PKK'nın koşulsuz bir biçimde silahlı güçlerini ülke dışına çekmesi gerekiyor ve silahlarını da koşulsuz şekilde susturması gerekiyor. Umudumuz ve temennimiz o ki gelen heyet Öcalan da böyle bir mesajla gelmiş olur."