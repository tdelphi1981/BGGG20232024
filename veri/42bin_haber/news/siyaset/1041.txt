Erdoğan: Bu millet birliğini ayrılıkçılara feda etmeyecektir
BAŞBAKAN Recep Tayyip Erdoğan, "Zaman zaman bazı hastanelerimizde, sağlık kuruluşlarımızda gerek doktorlarımıza, gerek hemşirelerimize, gerek sağlık görevlilerimize karşı yapılan, insani olmayan saldırılar, vahşet sebebiyle ben buradan özellikle kınamamı ifade etmek istiyorum" dedi.
Kardeşlik vurgusu yapan Erdoğan, "Bizim aramızda Türk, Kürt, Çerkez, Abhazha, Gürcü, Boşnak, Roman, Arnavut olmayacak. Bizi bölmek, ayırmak isteyenlere, 'Hadi oradan, çekilin' diyeceğiz. 'Siz bu millete düşmansınız' diyeceğiz. Bu millet birliğini ayrılıkçılara feda etmeyecektir" diye konuştu.

TÜYAP Fuar alanı otoparkında düzenlenen, Sağlık Bakanlığı Kara Ambulansı, UMKE Aracı ve Ambulans Botlardan oluşan 486 araçlık filonun hizmete alım törenine katılan Başbakan Recep Tayyip Erdoğan, sağlık çalışanlarına yönelik yapılan saldırılara değinerek, "Zaman zaman bazı hastanelerimizde, sağlık kuruluşlarımızda gerek doktorlarımıza, gerek hemşirelerimize, gerek sağlık görevlilerimize karşı yapılan, insani olmayan saldırılar, vahşet sebebiyle ben buradan özellikle kınamamı ifade etmek istiyorum. Zira doktorlarımız, hemşirelerimiz, sağlık görevlilerimiz her zaman, her yerde yaralılarımız, hastlarımız için hep şifa dağıtmaya gayret ederlerken, o şifa dağıtacak ellere maalesef yumruk, bıçak, silah sıkılırsa bunun affedilir yanı yoktur. Bu bakımdan inanıyorum ki, milletçe bu tür yaklaşım içerisinde olanlara tavrımızı çok açık, net koymalıyız" dedi.

BİZİ, AMBULANSA ADETA İSTİFLEME KOYARAK, HASTANEYE GÖTÜRDÜLER

Sağlık hizmetleri alanında Türkiye'nin son 10 yılda çok büyük ilerleme kaydettiğini ifade eden Erdoğan, "Adeta sessiz bir devrim gerçekleştirdik. Türkiye, 10 yılda sağlık alanında öyle bir atılım gerçekleştirdi ki, inanın dünya bu atılımı hayranlıkla, gıptayla izliyor ve Türkiye'yi örnek alıyor" diye konuştu.

Erdoğan, bundan 10 yıl öncesine kadar insanların hastalığın ızdırabını çektikleri kadar hastanenin de ızdırabını çektiklerini belirterek, "Acil bir durum olduğunda hiç kimsenin aklına ambulans çağırmak gelmiyordu. Zira o ambulansın vaktinde ulaşacağına dair kimsenin umudu yoktu. Bunu, bir Başbakan olarak ben geçmişte yaşadım. Bizi, 3 yaralı arkadaşımızı trafik kazasında ambulansa adeta istifleme koyarak, hastaneye götürdüler. Yanımızda hemşire bile yok" dedi.


Erdoğan şunları söyledi: "Ne dedik, Türkiye'yi dört temel taş üzerinde yükselteceğiz, eğitim, sağlık, adalet, emniyet. Şu anda bu adımları başarıyla attık, atıyoruz ve atacağız. Biz görevi devraldığımızda Türkiye'de 481 adet 112 istasyonu vardı, şu anda bin 865 istasyonla hizmet veriyoruz. Şehirlerde ilk 10 dakikada, kırsal kesimde ilk 30 dakikada ihtiyaç sahiplerine ulaşır hale geldik. 2002'de 112 kapsamında çalışan ambulans sayısı 617, şu anda 2 bin 928 ambulansla sahada faal durumdayız. normal ambulansa ek olarak 224 tane palet takılabilen ambulansımız, 20 tane de ayrıca önünde kar bıçağı bulunan ambulansımız var. Adalarda hizmet vermek üzere 4 tane şu anda deniz ambulansımız var. 2008 yılından itibaren 17 helikopter ambulansı devreye soktuk. 2010'dan itibaren 4 tane de jet ambulans devreye soktuk. İşte bugün de, bu törenle 486 adet ambulansı devreye alıyoruz. 330 tanesi döner sermaye gelirliyle alındı. 154 tanesini de genel bütçeden yaptığımız harcamayla aldık. 254 tanesi normal ambulans, 75 tanesi kar paletli, 20 tane 4 sedyeli ambulans ve 60 tane obez ambulansı da bugün hizmete giriyor."

BİZİ BÖLMEK İSTEYENLERE, 'HADİ ORADAN, ÇEKİLİN' DİYECEĞİZ

Erdoğan, Antalya'da 5 yıl önce geçirdiği trafik kazası sonucu felç kalan Umut adlı gence 5 yıldan bu yana bakan Gülsüm Kabadayı'ya da değinerek, "Gülsüm kardeşimiz sadece insan olduğu için değil, tanımadığı, bilmediği bir kişiyi bu şekilde himayesine almakla tüm dünyaya adeta insanlığın ölmediğini gösteriyor. Gülsüm hanımefendiyi bu örnek davranışı için kutluyorum" dedi. Beylikdüzü'nde yapmak istedikleri şehir hastanesi projesini arazı sorunu nedeniyle yapamadıklarını söyleyen Erdoğan, "Arazi sorunumuzu hallettik, inşallah TOKİ şimdi ihalesini yapmak suretiyle bu hastanemizin inşaatına başlayıp, Beylikdüzü'ne inşallah Sağlık Bakanlığımız hastanesini kazandıracaktır,"diye konuştu.

Başbakan Erdoğan, kardeşlik vurgusu yaparak vatandaşlara şöyle seslendi: "Bizim aramızda Türk, Kürt, Çerkez, Abhazha, Gürcü, Boşnak, Roman, Arnavut olmayacak. Bizi bölmek, ayırmak isteyenlere, 'Hadi oradan, çekilin' diyeceğiz. 'Siz bu millete düşmansınız' diyeceğiz. Bu millet birliğini ayrılıkçılara feda etmeyecektir. Bu ana muhalefetin yaklaşım, anlayış tarzı hiç bir zaman bizim anlayışımızla mukayese edilemez. 11 yıl önce ne dedik, tek millet, tek bayrak, tek vatan, tek devlet dedik ve yola böyle çıktı. Etnik milliyetçiliğe, bölgesel milliyetçiliğe, dinsel milliyetçiliğe hayır dedik. Bunların hepsi bizim ayağımızın altında."