Erdoğan'dan Danimarka ve Hollanda'ya resmi ziyaret
Başbakan Recep Tayyip Erdoğan, 19-21 Mart tarihlerinde Danimarka ve Hollanda'ya resmi ziyaret gerçekleştirecek.
Başbakanlık Basın Merkezi'nin internet sitesinden yapılan açıklamaya göre, Erdoğan mevkidaşlarının davetlerine icabetle 19-21 Mart tarihlerinde Danimarka ve Hollanda'yı kapsayan resmi ziyarette bulunacak.

Başbakan Erdoğan'ın ziyaretinin ilk durağı Danimarka'nın başkenti Kopenhag olacak. Erdoğan burada başta Danimarka Kraliçesi II. Margrethe ve Başbakan Thorning Schmidt olmak üzere Danimarkalı yetkililerle temaslarda bulunacak, önde gelen firma temsilcilerinin katılımıyla gerçekleştirilecek yuvarlak masa toplantısına iştirak edecek.

Danimarka'nın ardından Hollanda'ya geçecek Erdoğan, perşembe günü Hollanda Kraliçesi Beatrix tarafından kabul edilecek. Hollanda Başbakanı Mark Rutte ile görüşecek Başbakan Erdoğan, önde gelen Türk ve Hollandalı firma temsilcileriyle Rotterdam'da düzenlenecek toplantıya katılacak.

Açıklamada ziyaretlere ilişkin, 'Bu ziyaretler, her iki müttefikimizle ikili ilişkilerimizin tüm yönleriyle ele alınmasına, Avrupa Birliği'ne üyelik sürecimizin yanı sıra bölgesel ve uluslararası meselelere ilişkin görüş alışverişinde bulunulmasına vesile teşkil edecektir' ifadelerine yer verildi.