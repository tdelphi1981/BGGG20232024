BDP'den böcek komisyonu önergesi
BDP'li Kaplan, dinleme ve izleme konularında gerekli araştırmaların yapılması için komisyon kurulmasını istedi.
 BDP Şırnak Milletvekili Hasip Kaplan, gizli dinleme ve izleme konusunda gerekli araştırmaların yapılması ve önlemlerin alınması için Meclis’te araştırma komisyonu kurulmasını istedi.
 Kaplan ve arkadaşları tarafından TBMM Başkanlığına verilen araştırma önergesinde, “gizli dinleme”, “teknik takip" adı ile bilinen, dinleme ve izlemenin gündemden düşmediği belirtilerek, “Hem yasal ve hem de yasadışı dinleme ve izlemelere karşı, kişi hak ve hürriyetlerinin etkin bir şekilde korunmasının zamanı çoktan gelmiştir. Bu husus herkesin ortak sorunudur” diye kaydedildi.
 Önergede, gizli dinleme ve izleme ile ilgili yürürlükteki hukuk kurallarının tam olarak uygulanması,  bu konuda yetersiz olan hukuk kurallarının en kısa sürede giderilmesi gerektiğine işaret edilerek şöyle denildi:
 “Yıllardan beri süre gelen ve en son olarak da Başbakan Sayın Recep Tayyip Erdoğan’ın kendi açıklamasıyla ortaya çıkan; Başbakan’ın evinin altındaki çalışma ofisi ile Türkiye Büyük Millet Meclisindeki makam odasında gizli dinleme cihazları tespit edilmiştir. Bu konuda gerekli araştırmaların yapılması ve önlemlerin alınması için Anayasanın 98’inci, İçtüzüğün 104 ve 105’inci maddeleri uyarınca Meclis Araştırması açılmasını arz ve teklif ederiz.”
 ANKA