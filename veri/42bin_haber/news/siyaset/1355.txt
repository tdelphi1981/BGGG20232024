Kılıçdaroğlu, hastanede Demirel'i ziyaret etti
Cumhuriyet Halk Partisi (CHP) Genel Başkanı Kemal Kılıçdaroğlu, özel hastanede tedavi gören 9. Cumhurbaşkanı Süleyman Demirel, eski CHP Genel Başkan Yardımcısı Cevdet Selvi ile eski bakanlardan Şahin Ulusoy'u ziyaret etti. Sağlık durumları hakkında bilgi aldı.
CHP Ankara Milletvekili Sinan Aygün ile hastaneye gelen Kılıçdaroğlu, hastane yetkilileri tarafından karşılandı. Ziyaret sonrası açıklamalarda bulunan Kılıçdaroğlu, 9. Cumhurbaşkanı Süleyman Demirel'in sağlık durumu hakkında bilgi aldığını dile getirdi.

Kılıçdaroğlu, "Sayın Cumhurbaşkanımızın sağlığının çok iyi olduğu ifade edildi. Erken teşhis konulması, tedavinin kısa sürede, olumlu sonuçlanmasını sağlamış, bundan ötürü çok mutlu oldum." ifadelerini kullandı.

Cevdet Selvi'nin ise ciddi bir ameliyat geçirdiğini anlatan Kılıçdaroğlu, onun da sağlığının iyi olduğunu, önümüzdeki günlerde taburcu olacağını kaydetti. Şahin Ulusoy'un durumu hakkında bilgi veren Kılıçdaroğlu, sağlığının iyi olduğunu söyledi. Kılıçdaroğlu, hastanedeki bazı vatandaşlara geçmiş olsun ziyaretinde bulunduğunu vurguladı.