CHP'li belediye başkanı tutuklandı
Antalya'nın Alanya ilçesine bağlı Mahmutlar Belediyesi'ne yapılan operasyonda yolsuzluk iddiasıyla gözaltına alınan Belediye Başkanı Ali Çelik ile birlikte toplam 31 kişiden 17'si adli mercilerce tutuklanarak cezaevine konuldu. 14 kişi ise serbest kaldı.
Kasım 2011'de yapılan 13 ihbarın ardından başlatılan soruşturma kapsamında; Antalya il ve Alanya ilçe jandarma komutanlıkları 25 Şubat Pazartesi günü saat 06.00'da Alanya, Antalya ve Manavgat'ta 32 ayrı adrese eşzamanlı operasyon düzenlemiş, Başkan Çelik ve 35 kişi gözaltına almıştı. Zanlılar 3 günlük Jandarma sorgulamasının ardından dün sabah adliyeye sevk edildi. 

Zanlılar 'suç örgütü kurarak, yönetmek, üye olmak, bu örgüt faaliyeti çerçevesinde ihaleye fesat karıştırmak, rüşvet, zimmet, suçtan kaynaklanan malvarlığı değerlerini aklamak, resmi belgede sahtecilik, nitelikli dolandırıcılık, edimin ifasına fesat karıştırmak' suçlarından tutuklandı. Gözaltına alınanlar arasında bir belediye başkanı, iki Mahmutlar Belediye Meclis Üyesi, 11 Mahmutlar Belediyesi çalışanı, bir Kargıcak Belediyesi çalışanı, bir Mahmutlar'da faaliyet gösteren banka görevlisi, 16 esnaf ve serbest meslek sahibinin bulunduğu açıklandı. Jandarma tarafından belediye, ev ve işyerlerinde yapılan aramada bazı bilgisayar ve dosyalara el konuldu. 

Adliyeye sevk edilen 36 kişiden 5 kişi savcılık soruşturmasında serbest bırakılırken belediye başkanı Çelik ile birlikte 31 kişi tutuklanma talebiyle nöbetçi mahkemeye sevk edildi. Savcılık ve nöbetçi mahkemenin ifade alması yaklaşık bir günü buldu. Nöbetçi mahkeme tarafından Belediye Başkanı Ali Çelik ile birlikte Belediye Meclis Üyesi Mehmet Ç., Yazı İşleri Müdürü Mehmet A., İmar Müdürü Sezai K., Suat G., Emre Ö., Sabri A., Servet Ç., Hikmet Sami Ö., Fatih N., Selçuk C., Serkan S., Hasan B., Turgut D., Hasan Ç., Özgürcan K. ile Aziz S. tutuklanarak Alanya L Tipi Kapalı ve Açık Cezaevi'nin kapalı kısmına konuldu. 14 kişi ise serbet kaldı. 

Tutuklanan zanlılar adliyeye sevk edilirken Jandarma'nın camları perdeli aracı ile adliyenin mahkum girişinden içeri alındı. Tutuklananlar da aynı şekilde cezaevi araçlarının adliye girişine yanaştırılarak araca bindirilip cezaevine götürüldü