Makam araçları pahalıya patlıyor
Meclis eski Başkanlarına tahsis edilen makam araçlarının 10 aylık bakım masrafı 195 Bin TL.
 CHP Grup Başkanvekili Emine Ülker Tarhan’ın soru önergesine Meclis Başkanvekili Mehmet Sağlam’ın verdiği yanıt, 1 Ocak 2012 ile 30 Kasım 2012 tarihleri arasında TBMM eski başkanlarına tahsisli araçların masrafının yaklaşık 195 bin TL olduğunu ortaya koydu. En yüksek masraf ise 56 bin 966,96 TL ile Köksal Toptan’a tahsis edilen Volvo S.80 markalı araca ait oldu.
 Soru önergesini yanıtlayan Meclis Başkanvekili Mehmet Sağlam, TBMM eski başkanlarına tahsis edilen araçların bedellerinin Başkanlık bütçesinden karşılandığını ve envantere kaydedildiğini, söz konusu araçların akaryakıt giderlerinin Başkanlık bütçesinin “akaryakıt ve yağ alımları”, bakım ve onarımlarının ise “taşıt bakım ve onarım giderleri” tertibinden ödenmekte olduğunu bildirdi.
 Sağlam’ın verdiği bilgi göre 16. Dönem TBMM Başkanı Cahit Karakaş’a tahsis edilen aracın yakıt ve bakım masrafının toplamı 18 bin 412,74 TL, 17. Dönem TBMM Başkanı Necmettin Karaduman’a tahsis edilen aracın masrafı 815, 89 TL, 18-21. Dönem TBMM Başkanı Yıldırım Akbulut’a tahsis edilen aracın masrafı 12 bin 251,45 TL, 19. Dönem TBMM Başkanı İsmet Sezgin’e tahsis edilen aracın masrafı 14 bin 399,47 TL, 20. Dönem TBMM Başkanı Hikmet Çetin’e tahsis edilen aracın masrafı 25 bin 533,77 TL, 20. Dönem TBMM Başkanı Mustafa Kalemli’ye tahsis edilen aracın masrafı 15 bin  611,76 TL, 21. Dönem TBMM Başkanı Ömer İzgi’ye tahsis edilen aracın masrafı 23 bin 601,60 TL, 23. Dönem TBMM Başkanı Köksal Toptan’a tahsis edilen aracın masrafı 56 bin 966,96 TL, 23. Dönem TBMM Başkanı Mehmet Ali Şahin’e tahsis edilen aracın masrafı 27 bin 784,31 TL oldu.
 ANKA