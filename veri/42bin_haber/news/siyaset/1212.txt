Yargıtay tek çatı istedi
AK Partinin yeni anayasada yargının tek çatı altında toplanmasına ilişkin önerisi tartışılırken, Yargıtayın Meclise sunduğu öneride de yargı bütünlüğü istendi. Öneride Yüksek Mahkeme kurulması talep edildi.

‘ÇİFT YÜRÜTME YOK, YARGI BİR BÜTÜN OLSUN’ 
Yargıtay’ın Anayasa Uzlaşma Komisyonu’na gönderilen önerisi şöyle: “Yüksek Mahkeme Cumhuriyet Başsavcılığı: Yüksek Mahkeme Cumhuriyet Başsavcılığı(YMCB), mahkemelerin bağımsızlığı ve hakimlik teminatı esaslarına göre kurulur. Anayasa ve kanunlarda verilen görevleri yerine getirir. YMC Başsavcılığı, YMC Başsavcısı ile yeteri kadar YMC Başsavcı vekili ve YMC savcılarından oluşur. YMC Başsavcısı, Yargıtay Büyük Genel Kurulu’nun kendi üyeleri arasından gizli oyla belirleyeceği üç aday içinden Cumhurbaşkanınca dört yıl için seçilir. Süresi biten yeniden seçilebilir. YMC Başsavcısı vekilleri, nitelikleri kanunda gösterilen, birinci sınıf YMC savcıları arasından, YMC Başsavcısı tarafından atanır. YMC savcıları, nitelikleri kanunda gösterilen, hakim ve Cumhuriyet savcıları arasından, Hakimler ve Savcılar Yüksek Kurulu tarafından atanır. YMC Başsavcılığının kuruluş ve görevleri ile çalışma usul ve esasları, mahkemelerin bağımsızlığı ve hakimlik teminatı esaslarına göre kanunla düzenlenir.” 
Gerekçe ‘Bağımsız Yargı’ 
Bu önerinin gerekçesinde ise, erkler ayrılığının yanısıra ‘yargının bağımsızlığı’ üzerinde duruldu. Montesquieu’ya kadar savunulan yargı bağımsızlığı ilkesinin önemine işaret edilen gerekçede, AİHM’nin, yargının bağımsız olup olmadığına, o ülkenin kurumsal yapılarına ve anayasal düzenlemelerine bakarak karar verdiği anımsatıldı. Gerekçede şöyle denildi: 
“Bu noktada, yargılama organının bağımsızlığı ve tarafsızlığının salğanması açısından yürütme ve yargı erklerinin ayrılığı, bir başka deyişle, yargılamanın yürütme organına karşı bağımsızlığı olgusu büyük önem taşımaktadır. Bu çerçevede en önemli unsur, hakimlere tanınan güvenceler ve onların konumudur. Eğer yürütme ya da idari organlar, hakimlerin görevine son verebiliyorsa, bu kontada objektif açıdan bağımsızlık yok demektir. Hatta yargılama dışı kurumlar, mahkemeler ya da hakimlerin görevine son verebiliyorsa bu durum yine mahkemelerin bağımsız olmadığı anlamını taşımaktadır. Bunların yanında mahkemelerin bağımsız olup olmadığına karar verilirken; üyelerinin atanma biçimi, görev süreleri gibi değişik hususları göz önünde bulundurulmalıdır. 
Yüksek yargıya özerk bütçe 
Yargıtay Cumhuriyet Başsavcılığının ne kendine özgü özerk bir bütçesi ne ayrı bir teşkilatı ne de kurumsal bir kimliği mevcuttur ve ayrıca oluşumunda da çeşitli sorunlar bulunmaktadır. Halen organik olarak Yargıtay’ın bünyesinde bulunmasına karşın, idari, mali ve hukuki anlamda etkin şekilde planlama, karar alma, icra ve denetim mekanizmalarında oy ve söz sahibi değildir. Bu durum sakıncaları beraberinde getirmektedir.