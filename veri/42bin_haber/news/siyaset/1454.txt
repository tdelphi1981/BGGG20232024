Kadınlar el atarsa çözüm hız kazanır
Mısırda yayın yapan Nisf el-Dünyaya konuşan Başbakan Erdoğanın eşi Emine Erdoğan, yapılan reformlarla kadınların toplumdaki rolünün artırıldığını söyledi. Erdoğan, Kadınlar inisiyatifi kendi ellerine almalı. Böylece sorunlar çok daha hızlı çözülür ve gelecek için şansımız ve umutlarımız artar dedi.

Başbakan Recep Tayyip Erdoğan’ın eşi Emine Erdoğan, Mısır’ın ünlü kadın dergisi Nisf el-Dünya’ya konuştu. Emel Fawzi adlı muhabirin sorularını cevaplandıran Emine Erdoğan, kadınların siyasi alanda ve kamu yönetiminde daha fazla söz sahibi olmaya başladığına dikkat çekti 
Türkiye’yi örnek gösterdi 
Türkiye’de kadınların eğitim düzeyini artırmak için bir çok projeye imza attıklarını ve bu konudaki çalışmaların süreceğini belirten Erdoğan, Türk kadınının adet, gelenek ve görenek adı altında adaletsizlikten muzdarip olduğunu söyledi. Eğitim, sağlık, sosyal ve ekonomik anlamda kadınların durumunu yükseltmek için bir çok reform yapıldığını hatırlatan Emine Erdoğan, şöyle konuştu: 
“Kadın erkek eşitliği, yasal ve anayasal koruma altında. Ve kadına karşı şiddeti önlemek ve cezalandırmak için güçlü yasalar konuldu. Kadınların iş dünyasında daha aktif olmaları için ve iş hayatına katılmalarını sağlamak için krediler ve ikramiyeler uygulanıyor. Türkiye’de kadınların eğitim düzeyini yükseltmek için özellikle çok çaba harcanıyor. Kız çocuklarının okula gitme oranının % 97’ye ulaşmış olmasından gurur duyuyoruz. Benim bizzat yürüttüğüm ülkenin her yerindeki kampanyalar, son on yıl içinde, yaptığımız teşviklerle kırsal kesimlerde yaşayan binlerce genç kızın eğitilmesine sebep oldu. Kadınların siyasi alanda, kamu hizmetlerinde ve hükümet organlarında temsil oranı giderek artıyor. Ancak kadınlar inisiyatifi kendi ellerine almalı. Böylece sorunlar çok daha hızlı çözülür ve gelecek için şansımız ve umutlarımız artar.” 
Hangi ülke olursa olsun büyük bir ilgi ve dikkat ile bölgedeki bütün Arap uyanışlarını takip ettiğini belirten Erdoğan, “Suriye halkına da destek veriyoruz. Daha önce dostluk bağlarımıza rağmen Esma Esad’ın sessizliğini eleştirmiştim. Türkiye insani yaşam için mücadele eden tüm kardeşlerimize yardımcı olmaya devam edecektir” diye konuştu. 
Filistin halkını destekliyoruz 
Erdoğan şöyle konuştu, “Ne yazık ki bu insanlık dışı ve utanç verici operasyonlara uluslararası toplum duyarsız. Dört yıl önce gerçekleşen katliamda bin 500 insan öldüğünden bu yana Gazze’ye yardım gönderiyoruz. Ben şahsen yardım teslimatında çalışıyorum, birçok dost ülkenin lider eşleriyle Filistin için çeşitli etkinlikler düzenledik. Bütün dünya Filistin’i ve Gazze’yi bıraksa da biz onları terketmeyiz ve yalnız bırakmayız.”