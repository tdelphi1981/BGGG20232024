Başbakan Erdoğan: Kıbrıs sorununu artık tarihe gömelim
Türkiye - Yunanistan 2. Yüksek Düzeyli İşbirliği Toplantısı yapıldı. Dolmabahçe'deki Başbakanlık Ofisi'nde gerçekleştirilen toplantı yaklaşık 3 saat sürdü. Başbakan Recep Tayyip Erdoğan ve Yunanistan Başbakanı Antonis Samaras başbaşa görüştü. İki başbakan görüşürken iki ülke bakanlarının katıldığı heyetler arası görüşmeler yapıldı. Toplantının ardından iki ülke arasında değişik konularda 25 ayrı anlaşma imzalandı. İki Başbakan ortak basın toplantısı yaptı.
'BU SORUNU ARTIK TARİHE GÖMELİM' DİYORUZ

İki ülke arasında Batı Trakya Türkleriyle Türk vatandaşı Rumların köprü görevi gördüğünü söyleyen Başbakan Erdoğan, "Yunanİstan'la aramızda görüş ayrılıkları olabilir. Bunları diyalog kanallarını açarak çözmek istiyoruz" dedi. Kıbrıs sorununun 50. yılına girdiğini belirten Erdoğan, iki ülkenin Kıbrıs konusunda garantör ülke olduğunu hatırlatarak, "Garantör ülkeler olarak gerekenleri, ortaya koyacağımız iradeyle gerçekleştireceğiz. 'Bu sorunu artık tarihe gömelim' diyoruz. Biz siyasilere düşen sorun çözmektir, sorun üretmek değildir" diye konuştu.

Yunanistan Başbakanı Antonis Samaras ise bugünün Türk - Yunan ilişkileri için önemli bir gün olduğunu söyledi. Samaras, " Esasla ilgili fikir ayrılıklarımız var. Aldığımız kararlarla karşılıklı saygıyı tahsis etmeye çalışıyoruz. İkili ilişkilerimizin düzelmesi için her türlü çabayı göstermeliyiz" dedi. Samaras, Kıbrıs sorununun çözümünün bölgeye büyük katkıları olacağını sözlerine ekledi.

"TERÖR HEMİZİN ORTAK MESELESİDİR"

Başbakan Erdoğan Yunanistan'da bazı terör kamplarının olduğu yönünde bilgiler bulunduğunu hatırlatan ve bu konunun gündeme gelip gelmediğini soran bir gazetecinin sorusunu cevaplarken " Terör hemizin ortak meselesidir. Yunanistan terörden sıkıntılar yaşamış bir ülkedir. İlgili bakanlıklarımız bu konuda temas halinde olacaklar. Teröre karşı ortak mücadelenin adımlarını atacağız"dedi.

Ruhban okulu konusundaki bir soruya " görüşlerimiz bilinmektedir" yanıtını veren Yunanistan Başbakanı Samaras, terörle mücadele konusunda da " Terörün bütün dünyayı rahatsız edecek sonuçları vardır. Hepimizin mücadele etmesi gerekir" dedi. Basın toplantısında ayrıca Başbakan Erdoğan, iki ülke arasında Münhasır ekonomik bölge çalışmasının yapılabileceği bilgisini de basın mensuplarıyla paylaştı. Basın toplantısının ardından iki başbakan birlikte yemek yedi.