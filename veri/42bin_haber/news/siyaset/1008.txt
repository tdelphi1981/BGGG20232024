'İstediğim en önemli şey...'
Başbakan Erdoğan, istediği en önemli şeyi İçişleri Bakanlığı Valiler Toplantısı'nda açıkladı...
 BANANE MAKAMINDA DEĞİLİZ
  Bu millet inanın her şeyin en iyisini ama en iyisini ziyadesiyle hak ediyor. Bizim ne hükümet olarak, ne valiler olarak, ne belediye başkanları olarak şehirde yaşayan kardeşlerimize “size yol yaptık daha ne istiyorsunuz. Daha ne istiyorsunuz” hakkına ve haddine sahip değiliz. Tam tersine, Dicle’nin kenarında bir koyunu kurt kapsa bunun hesabı bizim üzerimizdedir. Kurttan banane, koyundan banane makamında değiliz. Hiç kimse bizi kurt koyunu kaptı diye suçlamasa bile bizim bunu kendimize dert etmemiz, bunun muhasebesini yapmamız, bunu acaba nasıl önleyebilirdim diye kendimiz sormamız gerekir. Geçmişte o kadar devasa sorunlarla baş başaydık ki detay sorulara, ayrıntı sorulara incelikle hassasiyetle eğilemiyorduk ama bugün detaylara nüanslara takılmamız oralarda başarı sağlamamız gerekiyor.
 BUGÜN DURUM DEĞİŞTİ
 10 yıl önce nasıl olur da yurt dışına beyin göçünü engelleriz diyorduk. Ama bugün durum değişti. Şimdi nasıl yaparız da dünyadan Türkiye’ye beyin gücünü artırabiliriz diye bir düşüncemiz var. Göreve geldiğimizde turizm denilince akla deniz kum güneşti. Ama şimdi böyle bir anlayış yok. Destinasyonlardaki zenginlik her yönüyle artmış, gizli kalan herşey meydana çıkar kala gelmiş. Bunu artık başarıyla sürdürüyoruz. Şehrinde hiç turist görmemiş illerin dahi nasıl turist çekebilirim, diye kaygılanması gerekiyor.
 TÜRKİYE'Yİ DÜNYAYA SUNMALIYIZ
 İstisnasız 81 vilayetimizin dünyada eşi benzeri olmayan potansiyeli var. Zenginlikleri var. Bunun yanında yatırım planları var. Eğitim imkanları var. Bütün bu imkanları potansiyel enerjiyi el birliği ile birlik içinde ortak vizyon çerçevesinde bizim Türkiye’ye ve dünyaya sunmamız gerekiyor. Sizler birer turizm elçisi, eğitim gönüllüsü olacaksınız. Uluslararası yatırımcı bu ülkeye geldiği zaman, valimiz ona gerekli ne varsa yapması lazım. Bütün bunlarla birlikte de ona yaptıkları ev sahipliğiyle bu insanlar yatırım tercihlerinde bulunacaklardır. Şehre vizyon katmak, şehri bir yerden alıp yüksek bir yere ulaştırmak için her alanda öncü olacaktır. Türkiye’yi ancak biz bu şekilde daha fazla büyütebilir, daha iddialı bir ülke konumuna götürebilir.
 İSTEDİĞİM EN ÖNEMLİ ŞEY...
 İstediğim en önemli şey ne biliyor musunuz? Sıradancılığı bırakacağız. Protokol valiliği yapmayacağız. Halktan biri gibi olacağız. Gittiğim her şehirde o üniversitelerle ilgili olarak arzularımı iletiyorum. Mesela Mardin. İstiyorum ki Mardin dünyada mimarlığın merkezi olsun. Şanlıurfa tarımın merkezi olsun. Bursa, adeta termal turizmi denildiğinde tıp denildiğinde,  üniversitelerimiz otorite olsun. Çok sık tekrarladığım bir söz var. İnanan insan, çalışan insan, azmeden insan tekeden bile süt çıkartır. 
  