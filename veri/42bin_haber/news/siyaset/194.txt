'Değişik boyutları üzerinde çalışıyoruz'
Başbakan Yardımcısı Beşir Atalay, İstanbul'da düzenlenen Uluslararası Itri Sempozyumu sonrası gazetecilerin sorularını yanıtladı.
 Başbakan Erdoğan'ın "Silahlar teröristin elinde olursa her an patlayabilir. Silahlar bırakıldığı andan itibaren, başka ülkelere gitme olabilir" şeklindeki açıklaması sorulan Atalay, "Bu konular, üzerinde sürekli çalıştığımız konular tabii şimdi dar bir vakittteyiz. Genel olarak şunu söyleyeyim. Türkiye'nin önünde bu, büyük bir sorundur ve hükümetimizin de üzerinde çalıştığı en önemli konulardan birisidir. Sürekli bunun değişik boyutları üzerinde çalışıyoruz" dedi.
 "Başbakanımızın başkanlığında bu konularda değerlendirmelerimiz oluyor. Bu konunun yurt içi boyutu var yurt dışı boyutu var" diyen Beşir Atalay şöyle devam etti:
 "Direk terörle ilgili boyutu var ve onunla irtibatlı diğer konular var. Hepsine çok ciddi şekilde doğrusu çalışıyoruz. Biz 30 Eylül'deki büyük kongremizde bu konuya genel demokratikleşme konusunda yeni ufuk getirdik. Bizim 2023 vizyon kitapçığımız var ve onun içinde de işte 63 madde halinde sonradan neler olduğu maddeleştirilmiş oldu. Bütün bunlar bunların parçaları. Başbakanımız tabi, özellikle şuna işaret ediyor. Bu konuda yeni teşebbüslerin yeni görüşmelerin yeni çalışmaların temelinde temelinde silah bırakma vardır. Silah bırakmayı hedeflemeyen bir görüşme bundan sonrası için verim getirmez. Başbakanımızın dediği ' Silah bırakma esastır bundan sonrası için. Hedefimiz silah bıraktırmaktır ve bundan sona eğer bu konuda görüşmeler çalışmalar olacaksa hedefinden bu olacaktır'. Silah bıraktıktan sonra yurt dışında terör örgütü unsurlarının geleceğiyle ilgili birşey söylüyor. Bunlardan bir kısmı başka ülkelere gidebilir diyor. Esasen bizim bu konuyla ilgili başlattığımız çalışmalar vardı biliyorsunuz. Şu anda mevzuatımızın içinde var, eve dönüşle ilgili hükümlerimiz var. Bizzat teröre karışmamış olanların eve dönüşüyle ilgili. Diğerlerinin veya terör örgütünün ön planındaki kişilerin geleceğiyle ilgili zaten bugüne kadar değişik değerlendirmelerimiz olmuştur. Kuzey Irak yönetimiyle diğer ülkelerle bu konulara çalışmalarımız olmuştur. Bu çerçevede Başbakanımız bu açıklamasıyla iki hususa dikkat çekiyor. Birincisi silah bırakma önemli, silah bıraktıktan sonraki değerlendirmeler terör unsurlarının geleceğiyle ilgili çalışmalar yapılır diyor."
 Açıklamada terör örgütü mensuplarının rahatlıkla yurtdışına çıkacağının mı kastedildiği sorusuna ise Atalay, "İşte o çalışılacak bir konu. Orada bir karardan çok çalışıacak bir konu olarak önümüze geliyor tabii" yanıtını verdi.
 DHA