Kışanak'tan Suriye Kürtlerine 'toprak' mesajı
BDP Genel Başkan Yardımcısı Gültan Kışanak, Suriye'de yaşayan Kürtlere çağrıda bulunarak, "Topraklarınıza, kentlerinize sahip çıkın. Çünkü biz biliyoruz ki toprağını kaybeden, her şeyini kaybeder. Toprağını kaybeden dilini, kültürünü kaybeder, özgürlük arayışı da güçsüzleşir" dedi.
BDP Genel Başkan Yardımcısı Gültan Kışanak, dün gece yanında Batman milletvekilleri Ayla Akat ve Bengi Yıldız ile KCK/TM operasyonları kapsamında gözaltıların olduğu Mardin'in Nusaybin İlçesi'ne giderek partilileri ziyaret etti.

"DİRENME VE MÜCADELE GÜCÜMÜZÜ ALMAYA ÇALIŞIYORLAR"

Kışanak, KCK/TM operasyonlarını değerlendirdi. Operasyonlarla Kürt halkının direnme ve mücadele imkanlarının elinden alınmaya çalışıldığını ileri süren Kışanak, "Son siyası soykırım operasyonda, sizler de nasibinizi aldınız. Aslında bu öyle bir operasyon ki, bir bütün olarak Kürt halkını hedefine koymuş. Kürt halkının bütün direnme imkanlarını, bütün mücadele araçlarını elinden almaya çalışıyorlar. Kürt halkının birlik olma yönünde yaptığı çalışmaları ortadan kaldırmaya çalışıyorlar" dedi.

Kışanak, Suriye'deki gelişmeleri de yakından takip ettiklerini dile getirip, bu ülkede demokratik yeni bir rejimin kurulması için siyasi bir çabanın ortaya konulması gerektiğini savundu. Suriye Kürtlerinin yürüttüğü mücadalenin daha çok desteklenmesi gerektiğini söyleyen Kışanak, şöyle dedi:

"Son gelişmelerle yüreğimizin bir parçası Rojava'da (batıda) kalmış. Hepimizin, halkımızın bir parçası, ailemizin bir parçası Kürdistan'ın diğer parçasındadır, Rojava'dadır. Kürt halkının yaşadığı durumu da yakından takip ediyoruz. Bizler aslında Suriye'de demokratik, yeni bir rejimin kurulması için daha çok siyasi bir çabayı ortaya koymalıyız. Rojava'daki halkımızın yürüttüğü mücadeleye daha fazla destek olmalıyız. Rojava'daki halkımızın yürüttüğü mücadele'nin ortaya çıkardığı özgürlük imkanlarını, özerklik imkanını daha çok sahiplenmeliyiz. Orada yaşanacak herhangi bir olumsuzluk karşısında da anında tepkimizi ortaya koymalıyız. Burada da direncimizi yükseltmeliyiz. Onların siyasi çözüm araçlarına, özerklik arayışlarına da katkı sunmalıyız. Biz de yaşayarak gördüğümüz birçok hadise deneyimden biliyoruz ki, toprağını kaybeden her şeyini kaybeder. Toprağını kaybeden dilini, kültürünü kaybeder, özgürlük arayışı da güçsüzleşir. Onun için biz Rojova'daki halkımıza da sizin yanınızdayız diyoruz, sizinle birlikteyiz, bu mücadele bizim de mücadelemizdir. Bu mücadeleyi büyütmek ve başarıya ulaştırmak için her türlü çabayı ve katkıyı sunmaya hazırız. Sizler de toprağınızı terk etmeyiniz, toprağa sahip çıkın, kentlerinize sahip çıkın. Hep beraber, özgür bir gelecek inşa etmek için mücadele edelim. Yolunuz açık olsun."