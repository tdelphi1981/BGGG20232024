Arınç'tan Bakanlar Kurulu sonrası açıklama
Başbakan Yardımcısı ve Hükümet Sözcüsü Bülent Arınç, Cilvegözü Sınır Kapısı'ndaki patlamada, 3'ü Türk 12 kişinin hayatını kaybettiğini, 13'ü ağır olmak üzere 28 kişinin yaralandığını belirterek, patlamanın Suriye plakalı panelvan minibüste meydana geldiğini, patlayıcının cinsinin henüz tespit edilemediğini bildirdi.
Arınç, Bakanlar Kurulu Toplantısı'nın ardından yaptığı açıklamada, bugün saat 14.40 civarında Reyhanlı Cilvegözü Sınır Kapısı'nın girişinde, Türkiye'ye ait kısma çok yakın mesafede, Suriye tarafından gelen bir araçta patlama olduğunu anımsattı.

Patlama sebebiyle can kayıpları ve yaralılar olduğunu belirten Arınç, Adalet Bakanı Sadullah Ergin, Gümrük ve Ticaret Bakanı Hayati Yazıcı ve İçişleri Bakanı Muammer Güler'in olay yerine giderek incelemelerde bulunacaklarını söyledi.

Şu ana kadar edinilen bilgilere göre, patlamanın Suriye plakalı panelvan minibüste meydana geldiğini bildiren Arınç, aracın Suriye'den geldiğini, patlamanın Cilvegözü'nde daha çok sivillerin olduğu, insani yardımda tırlar arasında nakillerin yapıldığı, günübirlik giriş çıkışlarla ilgili yoğunluk yaşanan bir yerde gerçekleştiğini belirtti.

Arınç, 'Maalesef şu ana kadar 12 ölü tespit edilmiştir. Bunun 3'ünün Türk olduğu tespit edilebilmiştir. 28 yaralı vardır. 13'ü ağır durumdadır. 28 yaralının 19'unun Suriyeli, 9'unun Türk olduğu tespit edilmiştir. 13 ağır yaralı var. Bunların da 5'inin Türk 8'inin Suriyeli olduğu tespit edilmiştir. Tırlarda ağır bir hasar yoktur ancak 19 küçük tipte aracın hasarlı olduğu tespit edilmiştir. Burada günübirlik gelip giden Suriyelilerin yoğunlukta olduğu bilinmektedir. Ayrıca Suriye'ye insani yardım amacıyla götürülen gıda ve giyim malzemelerin geçişi için tırların da bulunduğu bilinmektedir. Şu ana kadar patlayıcının cinsi henüz tespit edilememiştir. Vali ve Emniyet Müdürü ile yapılan görüşmelerde incelemelerin devam ettiği söylenmektedir. Şu anda da esasen Reyhanlı Cumhuriyet Savcılığı olayla ilgili bir adli soruşturma başlatmıştır.

Öncelikle hayatını kaybedenlere Allah'tan rahmet diliyoruz. Hepsi nihayetinde insandır, yurttaşlarımız da vardır, Suriyeliler de vardır. Ağır yaralananlara da yaralı olanlara Allah'tan acil şifalar diliyoruz. Çok kapsamlı olarak soruşturulacaktır ve bu konuda kamuoyuna daha doyurucu daha gerçek bilgilere sanıyorum kısa sürede ulaşma imkanımız olacaktır.

-'Olay başlı başına büyük bir olaydır'-

Gazetecilerin sorularını da yanıtlayan Arınç, Cilvegözü Sınır Kapısı'ndaki patlamanın nedenine ilişkin bazı iddiaların dile getirildiğini belirterek, 'CHP Hatay milletvekili tarafından intihar saldırısının olabileceği gündeme getirildi. Şu an itibarıyla yoğunlaştığınız bir ihtimal söz konusu mu' sorusu üzerine Arınç, bütün ihtimallerin bu tür durumlarda kapsamlı olarak değerlendirildiğini belirtti.

Arınç, şunları söyledi:

'İşin siyasi boyutu var mıdır, yok mudur? Bireysel midir? Bir örgüt ilişkisi var mıdır? İstihbaratımız da ilgili kurumlarımız da bu konuda ayrıntılı bir çalışma yapıyorlar. Özenli bir çalışma yapıyorlar. Doğrusu Sayın CHP milletvekilinin böyle bir konuda çok aceleci bir açıklamada bulunmasını üzüntüyle karşılıyorum. Evet, olay başlı başına büyük bir olaydır. Biz bundan büyük bir üzüntü duyuyoruz ama bu konuda henüz incelemeler, çalışmalar bitmemişken yanlış anlamalara meydan verebilecek bir açıklama yapmasını doğrusu yadırgadığımı ifade etmek istiyorum. Biz 'burada bir intihar saldırısı olabilir mi' denildiğinde bütün ihtimallerin mutlaka incelenmesi gerektiği görüşündeyiz. Ancak bize şu ana kadar intikal eden bilgi, karşı taraftan Suriye plakalı bir panelvan minibüste bir patlama meydana geldiği, şiddetli bir patlama olduğu. Ama bunun patlayıcı yüklenmiş bir araçta veyahutta bir başka şekilde bir patlamayla meydana gelmiş bir olay olup olmadığını sanıyorum en geç yarın ortaya çıkacak bulgularla resmi makamlar mutlaka açıklayacaklardır.

Şüphesiz bu akşam sayın bakanlarımızın da olay yerindeki incelemelerini ve onların mahallinden verecekleri bilgileri de takip etmeliyiz. Sorumluluk gerektiren bir konuyla karşı karşıyayız. Böylesine sorumluluk gerektiren bir acı olayda bir milletvekilinin aceleci davranarak bir tespitte bulunmasını ben doğrusu yanlış buluyorum, bunu ifade etmek isterim.'

Patlamadaki asıl hedefin kim olduğu konusundaki ilk izlenimlerin sorulması üzerine Arınç, 'Bu konu etraflıca araştırılıyor, inceleniyor, sonuçlarını da kamuoyuyla en yakın zamanda paylaşırız' yanıtını verdi.