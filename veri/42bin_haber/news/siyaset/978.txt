Yeni Anayasa'da referandum sinyali
 
 Başbakan Tayyip Erdoğan, partisinin grup toplantısında konuştu. Erdoğan, kendisine Hitler benzetmesi yapan CHP'ye de gazete manşetleriyle yüklendi. 
 'BAHÇELİ'NİN TAVSİYELERİNE İHTİYAÇ YOK'
  
 Kabine revizyonuyla ilgili değerlendirme yapan Erdoğan, "Yavru muhalefet yorum yapıyor, taziyelerini bildiriyor. Önce Bahçeli nerede durduğunu çok iyi tespit etsin. Bu niyet okuyuculuğu bıraksın. Biz hangi arkadaşımızı nereye nasıl getireceğimizi iyi biliriz. Onun tavsiyelerine ihtiyacımız yok. Biz teklifi Cumhurbaşkanımıza yaparız, süreç devam eder. Dert başka. Dert AK Parti içinde soru işaretlerine neden olabilir miyiz? Senin gücün bizim birliğimizi bozmaya yetmez, önce kendine baksın" dedi. 
 'KENDİ DİLLERİNDE KONUŞACAKLAR'
  
 Ana dilde savunma hakkıyla ilgili düzenlemeye değinen Erdoğan şunları söyledi: "Sanıklar kendilerini bildikleri en iyi dilde ifade edecekler. Kimse bunu sağa sola çekmesin. Her şeyden önce dik duruş çok önemli. Türkiye filanca şöyle not vermiş biz onlara bakarak yolumuza devam etmiyoruz. Biz insani değerlere bakarak yola devam ediyoruz. Dünyada en demokratik ülke neresidir diye sorun, ondan sonra da oraları bir inceleyin. Filanca kuruluş şöyle değerlendirme yapmış. Buna göre Türkiye'de teröre yardım yataklık yapanların elinde basın kartı. Şu anda cezaevinde. İçeride yatıyor ama neymiş basın görevlisiymiş. Basına karşı olumsuz yaklaşımımız olduğunu iddia ediyor. Uluslararası kuruluşlar sipariş üzerine rapor hazırlıyor. Haber kaynakları da sakat. Biz kendi göbeğimizi kendimiz keseriz. Birilerine bunu kestirmeyiz." 
 'MART SONUNA KADAR ANAYASA ÇALIŞMALARI TAMAM'
  
 Erdoğan'ın yeni anayasa çalışmalarına ilişkin çarpıcı açıklamalar yaptı. Erdoğan, "Yeni anayasa çalışmalarının Mart sonuna kadar neticelendirilmesini temenni ediyoruz. Mart sonuna kadar tamamlanmaması halinde AKP'nin çalışması Meclis gündemine taşınacak. Uzlaşma olmazsa yeni anayasa tasarısını referanduma götürürüz. Referandum gücünü yakaladığımız anda millete gideriz" dedi. 
 BUNLAR YUMURTA İKİZİ 
  
 Konuşmasında CHP'ye de yüklenen Erdoğan, "Nerede şu Ergenekon gidip üye olacağım diyordu. Şimdi nerede bu DHKP-C üye olacağım der mi der. Siz dün neyseniz, bugün de aynısınız. CHP'li vekil kafatasına göre insanları ayrımcılığa tabi tutmaya başladı. Bize Hitler benzetmesi yapan Kılıçdaroğlu'na bu manşetleri ithaf ediyorum. Manşet: Milli şefimizle Führer arasında samimi tebrikler. Halep oradaysa arşın AK Parti grup salonunda. Bir başka manşet, yine Cumhuriyet Gazetesi'nden. Faşist İtalya'ya selam. CHP'nin genlerinde ayrımcılık var. CHP ile Bahçeli'nin söylemleri birbirine çok benziyor. Bunlar yumurta ikizidir. Irkçılık tarih boyunca kabul görmemiştir, bundan sonra da görmeyecektir" diye konuştu. 
 ntvmsnbc