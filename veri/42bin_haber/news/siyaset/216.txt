Başbakan'ın görevleri arasında bu var mı?
CHP Genel Başkan Yardımcısı Umut Oran'ın Başbakan Erdoğan'a "Türkiye Cumhuriyeti Anayasası'nda, Başbakan'ın görevleri arasında dizi senaryolarını denetlemek gibi bir tanım var mıdır" sorusunu da sorduğu önerge TBMM Başkanlığı'na sunuldu.
 CHP Genel Başkan Yardımcısı Umut Oran'ın Başbakan Erdoğan'a "Türkiye Cumhuriyeti Anayasası'nda, Başbakan'ın görevleri arasında dizi senaryolarını denetlemek gibi bir tanım var mıdır" sorusunu da sorduğu önerge TBMM Başkanlığı'na sunuldu. Genel Başkan Yardımcısı Umut Oran'ın soru önergesi şöyle:
 "Kütahya'da 25 Kasım 2012 tarihinde, "Ecdadımızın at sırtında gittiği her yere biz de gideriz. Bunlar galiba ecdadımızı 'Muhteşem Yüzyıl'daki gibi tanıyor. Biz öyle bir Kanuni tanımadık. Ömrünün 30 yılı at sırtında geçti. Ben o dizilerin yönetmenlerini, televizyonun sahiplerini kınıyorum. Yargının gerekli kararı vermesini bekliyorum" açıklamasını yaptınız. Bu kapsamda
 1. Türkiye Cumhuriyeti Anayasası'nda, Başbakan'ın görevleri arasında 'Dizi senaryolarını denetlemek' gibi bir tanım var mıdır? Başbakanlık mesaisinin yoğunluğu düşünüldüğünde yayınlanan bütün TV dizilerini izlemeniz mümkün olmadığına göre, dizilerin takibi ve senaristlerin, yönetmenlerin, patronların kınanması-uyarılması için özel ekip mi kurdunuz?
 2. Yönetmenler ile televizyon kuruluşu sahipleri, henüz yayınlanmadan önce gelip size yeni diziler hakkında bilgi veriyor mu? Bunların denetimini siz mi yapıyorsunuz? Bu şekilde kaç diziyi-yönetmeni denetlediniz?
 3. Anayasa'nın, "mahkemelerin bağımsızlığı" başlıklı 138. Maddesi'nde yer alan, "Hâkimler, görevlerinde bağımsızdırlar; Anayasaya, kanuna ve hukuka uygun olarak vicdanî kanaatlerine göre hüküm verirler" düzenlemesi ile "Yargının gerekli kararı vermesini bekliyorum" sözleriniz çelişmiyor mu? Bu açıklamanız kuvvetler ayrılığı ilkesini ihlal etmiyor mu?"
 DHA