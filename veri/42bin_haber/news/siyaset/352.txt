CHP'den Kırca'ya kınama
CHP İstanbul İl Başkanı Salıcı, Levent Kırca'yı sevenlerinin vicdanına havale etti.
 Cumhuriyet Halk Partisi (CHP) İstanbul İl Başkanı Oğuz Kaan Salıcı, Levent Kırca’yı Bostancı Gösteri Merkezi’nde sarf ettiği sözler nedeniyle kınadığını söyledi. Salıcı, “Kendisini, sanatını seven, icra etmesini savunan yurttaşlarımızın vicdanına havale ediyorum.” dedi.
 CHP İstanbul İl Teşkilatı üyeleri, ölümünün 39. yıl dönümünde 2. Cumhurbaşkanı İsmet İnönü’yü Maçka Parkı’ndaki anıtı önünde andı. İstiklal Marşı’nın okunması ve saygı duruşunun ardından konuşma yapan CHP İstanbul İl Başkanı Oğuz Kaan Salıcı, hükümetin İsmet İnönü’yü itibarsızlaştırmaya çalıştığını savundu. İsmet İnönü’nün Türkiye için önemli hizmetlere imza attığını anlatan Salıcı, gelişmelerin temelinde İnönü’nün imzasının olduğunu söyledi.
 Salıcı, geçtiğimiz Pazar günü Bostancı Gösteri Merkezi’ndeki bir programda Levent Kırca’nın CHP Genel Başkanı Kemal Kılıçdaroğlu hakkında söylediklerine de değindi. “Parti olarak sanatı ve sanatçının haklarını savunuyoruz.” diye sözlerine başlayan Salıcı, gazetecilere “Siz onun kullandığı cümleyi kullanmaya cesaret edebiliyor musunuz? “ diye sordu. Salıcı, “O sözleri Levent Kırca’ya yakıştıramıyor ve onu ayıplıyorum. Kendisini, sanatını seven icra etmesini savunan yurttaşlarımızın vicdanına havale ediyorum.” şeklinde konuştu. 
  