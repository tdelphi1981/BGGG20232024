221 dosyaya yeniden yargı yolu
4. Yargı paketini değerlendiren Adalet Bakanı Ergin, Öcalana yeniden yargı yolu açılıyor iddialarını yalanladı. Ergin, Öcalanın dosyası kapandı. 221 dosyada yeniden yargılama yolu açılacak. İçinde de daha çok sol örgütler var dedi.

Adalet Bakanı Sadullah Ergin, 4.Yargı Paketi’nde yeralan CMK’nın 311.maddesinin birinci fıkrasıyla ilgili değişikliğin Abdullah Öcalan’a yeniden yargılama yolu açacağına ilişkin iddiaların doğru olmadığını söyledi. Bakan Ergin, “Öcalan’ın dosyası kapandı. Yeniden yargılama olmaz. 221 dosyada yeniden yargılama yolu açılacak. Bunların içinde de daha çok sol örgütler var” dedi. Sadullah Ergin, “AİHM’deki davalar konusunda Türkiye şampiyondu. Başvurularda tüm zamanların şampiyonluğunu devrettik. Bunun devamını getirmemiz gerekiyor” diye konuştu. 
221 dosyayı kapsıyor 
Ergin, Meclis kulisinde 4. pakete ilişkin bir grup gazeteciyle sohbet etti.  Yargı paketiyle birlikte yeniden açılacak dosyalar, Öcalan’ın yargılaması sırasında sınırlamalar yüzünden yeniden yargılanma hakkını kullanamayanlara ait olacak. Bakan Ergin, Öcalan’ın yeniden yargılanmasıyla ilgili süreci AİHM’in tamamladığını ve dosyayı kapattığını vurguladı. Bu konuda 311. madde 2. fıkradaki sınırlamanın kaldığını ancak geçici bir madde ile, bu sınırlama yüzünden yeniden yargılanma hakkını kullanamayanların bulunduğu 221 dosyanın önünü açacaklarını bildirdi. 
Şampiyonluğu devrettik 
Ergin, muhalefet partilerinin bu konu üzerinde Öcalan’ın yeniden yargılanmasına imkan olmamasına rağmen siyaset yapmak isteyebileceğini belirtirken, “Bunu biliyoruz ama Türkiye AİHM başvurularında ilk sırada şampiyon oldu. Tüm zamanların şampiyonluğunu, attığımız adımlarla yeni devrettik. Buna devam etmemiz lazım. Türkiye’nin itibarını zedeleyecek bir tablo var. Çocuklarımıza niçin böyle bir miras bırakalım. Türkiye’nin itibarı açısından bu konu üzerinde siyaset yapılmaması gerekir” dedi.