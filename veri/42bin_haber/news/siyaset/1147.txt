Açıklamalarımız endişeleri giderecek
BDP Eşbaşkanı Selahattin Demirtaş, Avrupa Parlamentosundaki Kürt Dostluk Grubunca düzenlenen Türkiyede Kürt sorunu ve İmralı süreci başlıklı oturumda konuşma yaptı.

Demirtaş, “Henüz başlangıç aşamasında” diye tanımladığı İmralı süreci ile başlayan çözüm çabalarının sonunda Türkiye’nin bölünmesi, sınırlarının değişmesi gibi amaçlarının olmadığını söyledi. Türk ve Kürtler’in güven sorununa işaret eden Demirtaş, “Türk kamuoyunun endişelerini bizim açıklamalarımız giderecek. Kürt kamuoyundaki endişelerin de yapılan açıklamalarda dikkate alınmasını istiyoruz” dedi. Demirtaş, süreci hükümetin geri adımı olarak görmediklerini kaydettiği açıklamasında, PKK’nın silahlı kanadının Öcalan’ın kararıyla silah bırakma ya da ateşkese hazır olduğunu ifade etti. 
Kandil-İmralı arasında temas 
Demirtaş, Kandil-İmralı arasında temas mekanizması kurulması gerektiğini ifade etti. Toplantının ardından STAR’ın bu mekanizmaya ilişkin önerilerini sorması üzerine, Demirtaş bunu Ankara’nın belirleyeceğini kaydetti. “İnternetten haberleşmeyi mi kastettiniz” sorusunu ise, “Onu biz bilemeyiz” dedi. PKK’nın Paris suikastinde Ankara’yı suçladığına atıfta bulunan Eşbaşkan “Fransa’nın soruşturma sonucunu bekliyoruz“ diyerek PKK açıklamasıyla arasına mesafe koydu. Edinilen bilgiye göre, İmralı’ya yapılan 3 ziyaretle Paris saldırısında devlet birimlerinin olmadığı mesajının iletildiği öne sürüldü. Aynı kaynaklara göre, Öcalan’ın yapması gereken çağrı bu görüşmeler nedeniyle gecikti.