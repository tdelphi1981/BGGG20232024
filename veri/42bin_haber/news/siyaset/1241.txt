Erdoğan: Torunlarımız 2071 yılın farklı yaşayacak
BAŞBAKAN Recep Tayyip Erdoğan, Kayseri Erciyes Dağı'ndaki Kış Sporları ve Turizm Merkezi'nde düzenlenen törende toplam 41 yatırımın açılışını yaptı. Erdoğan, "2071 yılını hedef olarak koyduk. Yani torunlarımızın torunları inşallah 2071 yılını farklı yaşayacak" dedi.
Başbakan Recep Tayyip Erdoğan, İstanbul'dan özel uçakla Kayseri Erkilet Havalimanı'na geldi. Erdoğan'ı, Enerji ve Tabii Kaynaklar Bakanı Taner Yıldız, Gençlik ve Spor Bakanı Suat Kılıç, Vali Şerif Yılmaz, Büyükşehir Belediye Başkanı AK Parti'li Mehmet Özhaseki, TOBB Başkanı Rifat Hisarcıklıoğlu ile diğer yetkililer karşıladı. Erdoğan ve yanındakiler, buradan Erciyes Dağı'nın 2 bin 200 metresindeki Tekir Yaylası'nda bulunan tesisler bölgesine geçti.


275 milyon euroluk Erciyes Master Projesi kapsamında yer alan, toplam maliyeti 123 milyon 327 bin TL olan Erciyes Kış Sporları ve Turizm Merkezi'nde 29, şehir merkezinde ise yol yapım çalışmaları başta olmak üzere 12 ayrı yatırım, düzenlenen törende Başbakan Erdoğan tarafından hizmete açıldı. 


Başbakan Recep Tayyip Erdoğan, açılışta yaptığı konuşmasına, Erciyes Dağı'ndaki tesislerin hayırlı olmasını dileyerek başladı. Karlarla kaplı Erciyes'in eteğinde gönüllerin sıcaklığıyla buluştuklarını belirten Başbakan Erdoğan, Kayseri Büyükşehir Belediyesi'nin önemli bir yatırımı gerçekleştirdiğini belirterek, emeği geçenlere teşekkür etti. Erdoğan, geçen yıl Temmuz ayında Kayseri'ye geldiğinde 512 milyon değerindeki 90 kalem açılışı gerçekleştirdiklerini hatırlattı. Kayseri'nin çalışkanlığı ve dinamizmi ile ülkeye örnek olduğunu söyleyen Erdoğan, şöyle devam etti:

"Kayseri'yi büyümek isteyen kentlere örnek gösteriyorum. Kayseri'nin başarılarıyla iftihar ediyorum. 6 ay sonra yine toplu bir açılış için Kayseri'deyiz. Kayseri ile birlikte tüm İç Anadolu Bölgesi'nin simgesi olan Erciyes Dağı'nı turizm alanında çok ileriye taşıyacak tesisleri hizmete açıyoruz. Erciyes Dağı sayesinde burası dünya çapında önemli bir turizm merkezlerinden birine dönüşüyor. Kayseri ülkemizin lokomotif kentlerinden birisi olmaya devam edecektir. Kayseri, çevresindeki kentleri de geliştiren bir şehirdir. Üniversiteleriyle bir bilim yuvasıdır. Son 10 yılda açtığımız 3 üniversite ile Kayseri'nin 4 üniversitesi oldu. Sanatta Mimar Sinan'ı yetiştiren Kayseri, Cumhurbaşkanımız Abdullah Gül'ü yetiştirmiş bir şehirdir. Kayseri'nin dualarıyla biz de Türkiye'yi büyüteceğiz."

'HEDEFLERİMİZ ÇOK BÜYÜK'

Başbakan Erdoğan, Cumhuriyet'in 100'üncü yıldönümü nedeniyle yüksek hedefler belirlediklerini ve bu hedeflere emin adımlarla ilerlediklerini belirterek, sözlerini şöyle sürdürdü : 

"2071 yılını hedef olarak koyduk. Yani torunlarımızın torunları, inşaallah 2071 yılını farklı yaşayacak. Bir Selçuklu, bir Osmanlı, bir Cumhuriyet kenti olan Kayseri, 2071 hedeflerinde öncü olacaktır."

Erciyes Dağının Tekir Yaylasındaki Gençlik ve Spor Hizmetleri Müdürlüğü'ne ait binanın önünde düzenlenen törenin ardından, Başbakan Erdoğan'a, Kayseri Büyükşehir Belediye Başkanı Mehmet Özhaseki tarafından tamamlandığı zaman 275 milyon euro değerindeki Erciyes Master Planı'nın sunumu yapıldı. 

Erciyes Üniversitesi Güzel Sanatlar Fakültesi Heykeltıraşlık Bölümü öğrencileri ve öğretim üyeleri ile sanatçı Hasan Gürpınar tarafından yapılan kardan ve buzdan heykelleri de inceleyen Erdoğan, Hacılar İlçesi'nden kayakçı 76 yaşındaki Hasan Mutlu'ya madalya verdi. Erdoğan, beyaz sakalları ile dikkati çeken, ilerlemiş yaşına rağmen başarılı şekilde kayak sporu yapan duvarcı ustası Hasan Mutlu'ya övdü. Otobüslerle Kayseri'nin tüm semtlerinden Erciyes Dağı'na gelen yüzlerce kişiye ücretsiz sucuk ekmek ikramı yapıldı. Başbakan Erdoğan ve bakanlar daha sonra Kayseri'deki protokol, oda başkanları, sivil toplum örgütlerinin yöneticileri ile sanayici ve işadamlarıyla Kardan Adam Tesisleri'nde verilen yemeğe katıldı. Erdoğan, burada Kayseri'nin kanaat önderleri ve sivil toplum örgütlerinin yöneticileriyle görüşmeler yaptı.