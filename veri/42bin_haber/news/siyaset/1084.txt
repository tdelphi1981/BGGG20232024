Bakanı karşılama konvoyunda kaza
 
 Özel uçakla gelen İçişleri bakanı Muammer Güler’i Mardin Havaalanı’nda yaklaşık 500 araçlık konvoy karşıladı. Bakanın havaalanından Mardin kent merkezine gelişi sırasında konvoyda bulunan araçlar, zaman zaman trafiği tehlikeye atarken, küçük kazalar oldu. 
 Türkmen Yokuşu’nda AK Parti Mardin Milletvekili Gönül Bekin Şahkulubey’in içinde bulunduğu otomobil de kaza yaptı. Kazada, Milletvekili Gönül Bekin Şahkulubey, AK Parti Mardin Kadın Kolları Başkanı Zeynep Alkış ve Derik İlçe Başkanı Ali Osman Tutal hafif yaralandı. 
 BEYİN SARSINTISI GEÇİRDİ
  
 Kaza sırasında sarsılan araçta beyin sarsıntısı geçiren ve dudağı patlayan Milletvekili Gönül Bekin Şahkulubey Mardin Devlet Hastanesi’ne kaldırılarak tedavi altına alındı. Diğer hafif yaralılar da kontrol amaçlı hastaneye götürüldü. 
 İçişleri Bakanı Muammer Güler de, hastaneye giderek milletvekili Şahkullubey’in durumu hakkında bilgi aldı. Bakan Güler, Devlet Hastanesi’nden ayrılırken, "Böyle kazalar konvoylarda her zaman meydana geliyor. Olmasa daha iyi olurdu. Kendisine ’Geçmiş olsun’ demek için geldik buraya. Arkadaşlarımız takip ediyor. Gerekli tetkikler yapılıyor. Arkadaşımızın herhangi ciddi bir durumu yok. Bugün taburcu edilecek" dedi. 
 DHA