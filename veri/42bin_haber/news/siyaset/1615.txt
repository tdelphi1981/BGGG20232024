Egemen Bağış: AB üyesi olmaktan daha ileri bir şey varsa...
Avrupa Birliği Bakanı Egemen Bağış, İmralı görüşmeleri ile ilgili tutanakların basına sızdırılmasıyla ilgili olarak, "Gelin sizler yalan yanlış tutanaklar sızdıracağınıza, bizim yazdığımız barış ve kardeşlik tutanağına, barış ve kardeşlik destanına bir satır eklemeye çalışın." dedi.
Egemen Bağış, Demirtaş Organize Sanayi Bölgesi (DOSAB) ve DOSABSİAD tarafından Bursa Hilton Otel'de düzenlenen geleneksel yemeğe katıldı. Burada işadamlarına seslenen Bağış, işadamlarına ülkenin geliştirilmesi için verdikleri katkı nedeniyle teşekkür etti. Bağış, şöyle konuştu: "Sizlerin çabanız bugün ülkemizi daha iyi noktalara taşıyor. Türkiye çalışıyor, çalıştığının karşılığını alıyor. 16. büyük ekonomisi olduk. 2023 hedefinde dünyanın en güçlü ekonomilerinden biri yapmak için çalışıyoruz. Farklıklarımız olabilir, farklı siyasi görüşlerimiz ana dillerimiz, etnik kimliklerimiz, inançlarımız olabilir ama hepimiz bu ülkenin aydınlık yarınlara kavuşması için çalışıyoruz."

"ALMANYA, ABD VE JAPONLARDAN DAHA ÇOK ÇALIŞIYORUZ"

OECD rakamlarının Türkiye'nin çalıştığının belgesi olduğuna dikkat çeken Bağış, şunları dile getirdi: "Vatandaşlarımız yılda ortalama 1.877 saat çalışıyor. Bu rakam Almanlardan ortalama yılda 470 saat daha fazla çalıştığımızı gösteriyor. Bu rakam Japonlardan yılda ortalama 190 saat daha fazla çalıştığımızı gösteriyor. ABD vatandaşlarından yılda ortalama 90 saat fazla çalışan bir millete sahip olduğumuzu gösteriyor. Bu Türkiye'de çok önemli bir göstergedir. Vatandaşımız çalıştığı zaman karşılığını alacağını biliyor, üzerine düşeni fazlasıyla yapıyor. Bunun en güzel örneğini de burada salonda görüyoruz. Sizler Türkiye'nin muasır medeniyetler seviyesine kavuşmasına çok büyük katkılar veriyorsunuz."

"AB ÜYESİ OLMAKTAN DAHA İLERİ BİRŞEY VARSA"

İşadamlarını AB müzakerelerinin doğal üyesi olarak gördüğüne dikkat çeken Bağış, "Çünkü bizim için mühim olan AB üyesi olmaktan daha ileri bir şey varsa, o da, Almanya'nın otoban standartlarını, İsveç'in demokrasi ve insan hakları standartlarını, Fransa'nın gıda standartlarını, İtalya'nın moda marka standartları, İngiltere'nin eğitim standartlarını bu ülke vatandaşlarının hizmeti sunmaktır. Bu yüzden çok çalışmamız lazım. Birbirimizi değiştiremeyeceğimiz gerçeğinden yola çıkarak, birlikte ter dökmemiz, birlikte çabalamamız lazım." diye konuştu. 

"BİZE HAVLU ATTIRMAK İSTEYENLERE, 'EN İYİ HAVLUYU BURSA'DA BİZ YAPARIZ' DİYORUZ"

AB'nin müzakereler konusundaki tavrına işaret eden Bağış, sözlerini şöyle sürdürdü: "Avrupa'da bazı ülkeler yediği golleri kalesinden çıkartamazken, biz timsah yürüyüşü yapmaya devam ediyoruz. Türkiye'nin moralini bozmak isteyenlere, ağzının tadını bozmak isteyenlere buradan İskender kebap gönderiyoruz. Bize havlu attırmak isteyenlere, havlunun en iyisini burada Bursa'da biz yaparız diyoruz. Bu süreçte birlikteyiz, bu süreçte çok önemli başarıları elde ediyoruz. Artık IMF'ye borçlu olan değil, borç veren bir konuma geçiyoruz. Birkaç ay içinde bütün borcu kapamakla kalmayıp 5 milyar dolar borç vereceğiz." 

"YALAN YANLIŞ TUTANAKLAR SIZDIRANLARA BİR MESAJIM VAR"

Türkiye'nin artık terör belasından kurtulması gerektiğini ifade eden Bağış, şunları kaydetti: "Türkiye bir de bu terör belasından kurtulursa, bu ülkeyi bu çalışkan, genç ve dinamik nüfusu ile enerji kaynaklarına olan jeopolitik yakınlığı ile hiçbir güç tutamaz. İşte bu yüzden, Türkiye'nin içinden geçtiği bu hassas süreçte, çözüm sürecini çok önemsiyorum. Bu çözüm sürecinde, her bir vatandaşla kucaklaşma sürecinde, her bir vatandaşın anayasal eşitlik haklarını güvence altına alma sürecinde, terörden rant elde edenler, terörün sağladığı uyuşturucu, insan kaçakçılığı rantını elde edenler rahatsız oluyorlar. Onların hortumlarının kesilmesi, geçmişte yolsuzlukların hortumunu kestiğimizde nasıl birileri rahatsız olduysa, aynı şekilde bunları da rahatsız ediyor olabilir. Bu yüzden yalan yanlış tutanakları sızdırarak, çözüm sürecine zarar vereceğini zannedenlere, buradan Bursa'dan bir mesaj vermek istiyorum; gelin sizler yalan yanlış tutanaklar sızdıracağınıza, bizim yazdığımız barış ve kardeşlik tutanağına, barış ve kardeşlik destanına bir satır eklemeye çalışın. Gelin bu ülkede hep birlikte asırlarca olduğu gibi barış içinde kardeşlik içinde yaşama heyecanımızı yeniden canlandıralım."

Demirtaş Organize Sanayi Bölgesi (DOSAB) Yönetim Kurulu Başkanı Ferudun Kahraman ise konuşmasında 3 milyar 800 milyon dolar ihracat yaptıklarını dile getirdi. Alt ve üst yatırımları yaptıklarını ifade eden Kahraman, bölgeyi sanayi için daha elverişli hale getirmek için yerli kömür kullanarak buhar ve elektrik santrali kurmak istediklerini söyledi. Projenin sürdüğünü belirten Kahraman, bölgenin üretim kapasitesinin de sürekli arttığını kaydetti. İç pazarda frene basılması, Avrupa'da daralma olması şartlarında DOSAB'ın ülkenin büyümesine büyük katkılar yaptığının altını çizen Kahraman, işadamlarını kutladı. 

DOSABSİAD Yönetim Kurulu Başkanı Selim Yedikardeş de derneğin çalışmaları hakkında bilgi verdi. 
Bakan Bağış, törende dernek yönetim kurulu üyelerine plaket verdi.