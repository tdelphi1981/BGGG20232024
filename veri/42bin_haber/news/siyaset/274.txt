Bülent Arınç'tan Eurovision yorumu
Başbakan Yardımcısı Bülent Arınç, TRT'nin Eurovision Şarkı Yarışması'na katılmama kararına ilişkin, 'Bu bloklar halinde etkileşmeler devam ediyor. Dolayısıyla böyle bir yarışmaya biz hangi güçlü grupla gidersek gidelim istediğimiz sonucu alamıyoruz' dedi.
Arınç, TOBB tarafından düzenlenen 'Yeni Yüzyılda Medya ve İletişim Konferansı'na katılmak üzere geldiği Bolu'da gazetecilerin, TRT'nin Eurovision Şarkı Yarışması'na katılmama kararına ilişkin sorularını yanıtladı.

Yarışmada ülkeler arasında bloklaşma olduğuna dikkati çeken Arınç, bu nedenle kararı birlikte düşünüp aldıklarını söyledi.

Arınç, 'Çünkü TRT bu kararı alırken inceden inceye düşündü. Yıllardan beri katıldığımız bir etkinlik ama son yıllarda özellikle hem değerlendirme konusunda hem de açıklamanın detaylarına dikkat edildiğinde, bu yıl katılmama kararının ne kadar doğru, haklı ve yerinde olduğu anlaşılacaktır' ifadelerini kullandı.

'Bu bir eksiklik değil. İleride şartlar müsait olursa yeniden Eurovision yarışmasına katılabiliriz' diyen Arınç, şunları söyledi:

'Ama bu sene bazı ülkeler zaten katılmıyor. Değerlendirme kriterleri değişmedi, bu bloklar halinde etkileşmeler devam ediyor. Dolayısıyla böyle bir yarışmaya biz hangi güçlü grupla gidersek gidelim istediğimiz sonucu alamıyoruz. Türkiye'nin tanıtımı için de çok gazla bir etkinlik olmuyor. Dolayısıyla TRT çok detaylı bir çalışmanın ardından bu kararı aldı. Yapılan açıklamanın her satırında bizi haklı kılan sebepleri görmek mümkün.'