Dışişleri'nden Kuzey Kore'ye kınama
Türkiye, Kuzey Kore'nin bugün gerçekleştirdiği nükleer denemeyi şiddetle kınadı.
Dışişleri Bakanlığından yapılan yazılı açıklamada, Kore Demokratik Halk Cumhuriyeti'nin bugün yer altında bir nükleer deneme gerçekleştirdiğini öğrenmekten büyük endişe duyulduğu belirtilerek, 'Bu denemenin, önceki iki denemeden daha kuvvetli olduğu yönündeki haberler ve bu ülkenin geçtiğimiz günlerde gerçekleştirdiği uzun menzilli füze denemesi, endişelerimizi daha da arttırmaktadır' denildi.

Söz konusu gelişmenin Birleşmiş Milletler Güvenlik Konseyi'nin 1718, 1874 ve 2087 sayılı kararlarının açık bir ihlali olduğuna değinilen açıklamada, şu ifadelere yer verildi:

'Kitle imha silahları ve bunların fırlatma vasıtalarının yayılmasının önlenmesine yönelik çabaları aktif şekilde destekleyen Türkiye, bu denemeyi uluslararası barış ve güvenliğe yönelik bir tehdit olarak görmekte ve şiddetle kınamaktadır.

Kuzey Kore'nin bir an önce uluslararası yükümlülüklerini yerine getirmesini beklemekteyiz.'