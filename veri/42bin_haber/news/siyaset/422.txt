Rum siyasilerden Egemen Bağış'a tepki
Rum siyasilerin Avrupa Birliği Bakanı ve Başmüzakereci Egemen Bağış'ın söylemlerine karşı tepkileri sürüyor. Bağış'ın Kıbrıs müzakerelerine ilişkin dörtlü konferans önerisi ve Güney Kıbrıs'ın ekonomik durumuyla ilgili açıklamaları, Hristofyas ve diğer siyasi liderlerce büyük tepki gördü.
Rum Yönetimi lideri Dimitris Hristofyas, yaklaşan yeni yıl nedeniyle, Güney Kıbrıs'taki Lefkoşa Devlet Hastanesi'ni ziyaret etti. Hristofyas, ziyarette yaptığı açıklamada, Kıbrıs'ta yaşanan çıkmazdan yine Türkiye'yi sorumlu tuttu. Rum lider, Egemen Bağış'ın yaptığı açıklamaları ise kışkırtıcı ve kendini beğenmişlik olarak niteledi. 

Hristofyas, "Türkiye'de bazılarının devleti din devletine çevirmek istediklerini, Kıbrıslı Türklerin de buna karşı olduğunu" kaydetti.

Başkan adaylarından Demokratik Seferberlik Partisi (DİSİ) Başkanı Nikos Anastasiadis de, "Kıbrıs sorununa barışçıl çözüm bulmak için çaba sarf edeceklerini" belirttti. Anastasiadis, "Ne Bağış'ın, ne BM'nin, ne de başka faktörlerin söyledikleri; bizim yokluğumuzda planlanan şeylerin bizi bağlaması söz konusu değildir. Karar verecek olan Ulusal Konsey ve siyasi liderliktir." dedi. 

DİSİ Başkan Yardımcısı Nikos Tornaridis ise Bağış'ın söz konusu açıklamalarına Rum hükümetinin fırsat verdiğini belirterek, ekonomik kriz nedeniyle milletçe hayatta kalma konusunda en değerli silahlarını kaybettiklerini ifade etti.