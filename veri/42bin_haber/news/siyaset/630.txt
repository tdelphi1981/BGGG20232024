'Öcalan ile çözüm arayışı doğru değil'
 
 Zonguldak’ta, Türkiye Taşkömürü Kurumu Kozlu Müessese Müdürlüğü maden ocağında meydana gelen göçükte yaşamını yitiren 3 maden işçisinin cenazesine katılan MHP’li Celal Adan, İstanbul Milletvekili Murat Başesgioğlu ve Kahramanmaraş Milletvekili Mesut Dedeoğlu ile partisinin il başkanlığında basın toplantısı düzenledi. Adan, hayatını kaybeden 8 madencinin çalıştığı taşeron firma Star İnşaat Ticaret A.Ş.’nin sahibinin MHP Eskişehir Milletvekili Ruhsar Demirel’in eşi Şafak Sırrı Demirel olduğunun hatırlatılması üzerine şunları söyledi:
 
 "Orada çalışma şartlarını düzenleyen sistem Enerji ve Tabii Kaynaklar Bakanlığı’dır. Orayı denetleyen bakanlıktır. Firmanın Ak Partili, CHP’li veya MHP’li olmasının bir anlamı yok. Hukuki prosedür devam ediyor. Suçlu mutlaka cezalandırılmalıdır. Bu olayların yaşanmaması için bütün ocaklarda denetleme yapılması gerekir. TBMM’de de burada söylediklerimizi söyleyeceğiz."
 
 Gazetecilerin, Paris’te 3 kadın PKK’lının öldürülmesine ilişkin sorularını da cevaplandıran Adan, PKK’nın ayrılıkçı, ırkçı, silahlı bir örgüt olduğunu hatırlattı. Örgütle mücadelede zaman zaman 15-20 şehit verildiğini, ancak hiçbirinin Fransa’da öldürülen 3 kadın kadar canlı tutulmadığını ifade eden Adan, "Burada bir istismar var. O öldürülenlerin fotoğraflarını görüyoruz. Üzerlerinde üniformalı elbiseler, ellerinde makineli tüfekler, terörist başı ile çekilmiş fotoğrafları var. Dolayısıyla haraç toplayan, eroin ticareti yapan, ayrılıkçı, ırkçı terör örgütü mensuplarının birbirine yönelik de geçmişte çok ciddi mücadeleleri oldu" dedi.
 Celal Adan, PKK’nın polis memurunun ensesine kurşun sıkan, askeri araçların altlarına bombalar yerleştiren, Türk askerine acımasızca mermi sıkan, şehit olan askerlere 300’er, 400’er mermi sıkacak kadar acımasız bir örgütün olduğunu belirterek sözlerini şöyle sürdürdü:
 
 "Bu örgüt Paris’in en güzel caddesinde hangi paralarla hangi imkanlarla o büroları tutuyor? Bu dağlarda gezenlerin masrafları nedir, bu paralar nereden geliyor? Haraç toplayan, adam vuran katil bir PKK var. Bu PKK’nın lideri de Abdullah Öcalan. Tayyip Erdoğan, Abdullah Öcalan’la bir çözüm arayışı içinde. Bu tehlikeli bir arayıştır, doğru bir arayış değildir. Bir terörist başının himayesiyle Türkiye’nin birliğini koruyamazsınız."
 
 Durmuş SEVİNDİK/ZONGULDAK, (DHA)