Paris suikastiyle ilgili önemli açıklama
 
 Dışişleri Bakanı Ahmet Davutoğlu, Gana’nın Ankara Büyükelçiliği’nin açılış töreninde açıklamalarda bulundu. Paris’te 3 kadın PKK’lının öldürülmesiyle ilgili yürütülen soruşturmada önemli bulgulara ulaşılma noktasına gelindiğini ifade eden Davutoğlu, soruşturmanın odaklandığı ve yürütüldüğü alanın ’iç hesaplaşma’ iddiaları yönünde olduğunu belirtti. 
 GANA BÜYÜKELÇİLİĞİ 34. ELÇİLİK 
 
 Afrika’da çok sayıda büyükelçilik açtıklarını ifade eden Davutoğlu, "Büyükelçilik sayısı 34’ü buldu. Afrika ülkeleri de Ankara’da açıyorlar. Gana’nın Ankara Büyükelçiliği 21’nci büyükelçilik oldu. Önümüzdeki 1 veya 2 yıl içinde 35 Afrika ülkesinin Ankara’da büyükelçilik açmasını bekliyoruz. Türkiye-Gana ilişkileri açısından hayırlı olmasını diliyorum" dedi. 
 KERRY İLE YAPILACAK GÖRÜŞME
  
 ABD’nin yeni Dışişleri Bakanı John Kerry ile yapılacak olan görüşmeyle ilgili olarak Davutoğlu, "Türkiye ile ABD ilişkileri çok yoğun ve kapsamlı ilişkilerdir. Sürekli istişarelerle ittifak ilişkisinin bir gereği olarak bu temasları sürdürüyoruz. Clinton Dışişleri Bakanı iken yoğun bir istişare trafiği olmuştur. Hatırlarsınız Obama’da ilk başkanlığında aldığında 2009 yılında ilk ziyaretini Türkiye’ye yapmıştır. Şimdi de Keryy, kendi iç süreçleri tamamlandıktan sonra ilk fırsatta kendisiyle görüşme konusunda prensip ve mutabık kararımız var. Müsteşarımızın inisiyatifinde bu konular detaylı olarak ele alındı. Önümüzdeki ay için muhtemelen bu temas gerçekleşir. Nasıl ve nerede olacağı şartlara bağlı ama ABD tarafından ilk ziyaretlerden birinin Türkiye’ye yapılması konusunda bir yaklaşım var. Burada veya Washington’da olur. Zamanlaması itibariyle en kısa sürede bir araya geleceğiz . Çünkü önümüzde geniş bir dosya var paylaşılması gereken. Bunları ele alacağız" diye konuştu. 
 'ÖNEMLİ BULGULARA ULAŞILMA YOLUNDA' 
 Paris’te öldürülen 3 kadın PKK’lının ardından yürütülen soruşturma ile ilgili olarak Davutoğlu, "Cinayetin işlendiği günden itibaren bu konuyu çok yakından takip ediyoruz. Büyükelçimiz ise Fransız yetkililerle sürekli temas halinde. Bugünde büyükelçimiz ile tekrar temas kurduk. Fransa’daki ilgili mercilerle o da temaslarını yürütüyor. Önemli bulgulara ulaşılmakta olduğunu söyleyebilirim. Önümüzdeki kısa süre içinde duruma göre bu konuda daha somut bilgiler verilebilir. Dolaysıyla bu konu yakın takibimiz altındadır. Gün ve gün Fransa ile temas halindeyiz. Bu aşamada söyleyeceğim önemli bazı bulgulara ulaşma noktasına gelindi. Soruşturma belli bir aşamaya gelince Fransa tarafından açıklama yapılır. Biz Türkiye olarak bunu yakından takip ediyoruz" dedi. 
 'İÇ HESAPLAŞMA YÖNÜNDE' 
 
 Ulaşılan önemli bulguların ’iç hesaplaşma’ iddialarını güçlendirip güçlendirilmediğini sorusuna Davutoğlu,"Baştan itibaren bu yöndeydi bütün soruşturmanın odaklandığı ve yürütüldüğü alan. Ama adli süreçlerde aynı zamanda nihai neticeye ulaşmadan bir şey söylemek doğru olmaz. Fakat bu yönde yürütülüyor soruşturmaların istikameti" diye konuştu.
  