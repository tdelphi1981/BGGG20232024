'Tunceli'de fişlemeleri gördük'
TBMM İnsan Hakları Komisyonu, Tunceli'deki incelemelerini tamamladı.
 TBMM İnsan Hakları Komisyonu bünyesinde kurulan ve Tunceli’nin Hozat ilçesindeki fişlemeleri araştıran alt komisyonun başkanı Mehmet Metiner, yaptıkları inceleme ve görüşmeler neticesinde yasa dışı fişleme yapıldığını gördüklerini söyledi.
 Üç gündür Tunceli’de bulunan AK Parti Adıyaman Milletvekili Mehmet Metiner başkanlığındaki alt komisyon, Hozat ilçesindeki inceleme ve görüşmelerinin ardından bugün il merkezinde Emniyet Müdürü Hayati Yılmaz, Baro Başkanı Avukat Hasan Özcan ve bazı vatandaşlarla görüşmeler gerçekleştirdi.
 Tunceli’de bir otelde gerçekleştirilen görüşmeler, Emniyet Müdürü Hayati Yılmaz ile başladı. Yılmaz ile yaklaşık bir saat görüşen komisyon üyeleri daha sonra sırasıyla Baro Başkanı Hasan Özcan ve bazı vatandaşları dinledi. İldeki görüşmeleri tamamlayan komisyon üyeleri adına başkan Mehmet Metiner gazetecilere değerlendirmelerde bulundu.
 Adli soruşturmanın devam ettiğini ve kimseyi peşinen suçlu ilan edemeyeceklerini belirten Metiner, “Kimin suç işleyip işlemediğine de adli makamlar karar verecek.” dedi.
 Yaptıkları inceleme ve görüşmeler neticesinde yasa dışı fişleme yapıldığını gördüklerini aktaran Metiner, “Bu fişlerin bir kısmı elimizin altında bulunmaktadır. Bunlar yasal olmayan fişlemeler. Biyografik bilgi fişi adı altında bize de ulaşan bizim de bizzat gördüğümüz fişlemeler. Gerek cumhuriyet başsavcımızla gerekse emniyet müdürümüzle görüşürken bunların yasal yollarla elde edilen istihbari bilgi notu olmadıklarını gördük. Bu aşamada bile biz çok rahatlıkla yasal olmayan yollarla temin edilmiş bir takım fişlemeler olduğu sonucuna vardık." dedi.
 "FİŞLEMELER 2007–2010 ARASINDA YAPILMIŞ"
 Fişlemelerin tarihleri konusunda değişik iddialar olduğunu belirten Metiner, "Görünen o ki 2007'de başlayan 2010 yılına kadar devam eden fişlemeler var. Emniyetin bilgisayarlarında çıktığı iddia edilen fişlemeler var. Jandarmada henüz bu fişlerin bir tekine rastlanmış değil. Ama jandarmanın bilgisayar imajları da alındığı için Kriminal Daire'nin göndereceği rapor neticesinde jandarmada da fişlemeler olup olmadığı ortaya çıkacak. Ama bu aşamada dediğim gibi söyleyebileceğim şey; evet, ne yazık ki bu tür fişlemeler var, hala eski alışkanlıklarını sürdüren bir takım insanlar var." açıklamasını yaptı.
 "Tabi bu kurumsal bir işlem midir, yukarıdan verilen bir talimat neticesinde verilen bir işlem midir? Yoksa hala eski alışkanlıklarını sürdürmek isteyen ve devlet adına rutinin dışına çıkmayı kendine vazife edinen, durumdan vazife çıkartmayı kendi meslekleri sayan bir takım unsurların iş ve işlemleri midir? Bu konu henüz netliğe kavuşmuş değil." ifadelerini kullanan Metiner, şöyle devam etti: "Bu yöndeki incelemelerimiz henüz devam etmektedir. Ama kurumsal bir iş olduğu hesaplamasından şuan uzağız. Tespit edilebilmiş değil ama devletimizin, emniyet teşkilatımızın kullandığı bilgisayarlarda yasal olmayan hukuka uygun olmayan suç niteliği taşıyan biyografik fişlerinin var olduğu tespit edilmiştir. Bundan sonraki süreç Ankara’da devam edecektir.”
 JANDARMA ALAY KOMUTANI NAMIK DURSUN'UN İSMİ ÖN PLANA ÇIKIYOR
 Vatandaşlarla yapılan görüşmeler neticesinde Tunceli’de 2004 ile 2006 yılları arasında görev yapan Jandarma Alay Komutanı Namık Dursun isminin ön plana çıktığını belirten Metiner, “Vatandaşlarımızın 2004–2006 sürecinde çok yoğun bir şekilde şikâyet konusu ettikleri bir takım isimler var. Bunlardan biri de o tarihlerde İl Jandarma Alay Komutanı olarak görev yapan Namık Dursun. Onu da komisyonumuz olarak dinlemeye çağıracağız. Bunun dışında emniyetin ve jandarmanın bilgisayarlarına Cumhuriyet Başsavcılığımız marifeti ile el konulmuştur, yedekleri alınmıştır. İmajları alınmıştır. Jandarma Genel Komutanlığı Kriminal Dairesi'ne gönderilmiştir Oradan henüz rapor gelmemiştir, bu raporun bir an evvel gelmesini sağlamak durumundayız Ayrıca Malatya Adli Tıp'tan emniyet amirimizin intiharı ile ilgili otopsi raporu henüz Hozat’a intikal etmemiştir. Ankara’ya döndükten sonra Adli Tıp başkanımızla görüşerek raporun bir an evvel kavuşturulmasını sağlayacağız.” diye konuştu.
  