'Emniyet Müdürü'nü hemen görevden alın'
MHP Grup Başkanvekili Oktay Vural, Diyarbakır Emniyet Müdürü Recep Güven'in hemen görevden alınması gerektiğini iddia etti.
 TBMM'de basın toplantısı düzenleyen Vural, Genel Kurul'da yarın, Irak'ın 
  kuzeyine sınırötesi operasyon yapma konusunda hükümete yetki veren Başbakanlık 
  Tezkeresi'nin görüşüleceğini hatırlattı.
          MHP olarak tezkereye bir daha olumlu oy vereceklerini dile getiren Vural, 
  7. kez getirilen tezkereye rağmen Türkiye'nin, PKK'nın güvenli bölgelerini 
  bertaraf edemediğini söyledi.
          Vural, ''Tezkerenin, PKK terör örgütünün faaliyetlerine son vermek 
  amacıyla mı TBMM'ye getirildiğini yoksa milletin gazını almak, terörle mücadele 
  ediyor gözükmek için mi getirildiğini milletimizin takdirine bırakıyorum. 
  Kullanmıyorsun. Bunları yazıyoruz. Gün gelecek devran dönecek, bu yetkileri 
  kullanmayanlar, kullanmakta gaflet gösterenler, hukuk önünde hesap verecek. Bu 
  milletsize bir yetki vermişse, o yetkiyi kullanacaksın'' diye konuştu.
          Diyarbakır Emniyet Müdürü Recep Güven'in sözlerini eleştiren Vural, ''Bu 
  konu hafife alınacak bir konu değildir'' dedi.
          Bugün rehabilitasyon ve bakım merkezini ziyaret ettiğini, orada elleri ve 
  kolları olmayan Mehmetçiklerin bulunduğuna dikkati çeken Vural, şöyle devam 
  etti:
          ''Bunlar kimin için ayaklarını, kollarını verdi? Bebelere kurşun 
  sıkanlara, arkadan vuranlar için ağlayana söylüyorum; ağlamayanlar insan değilmiş 
  değil mi? Gazetelerde bir takım köşe yazarları, manşetler atılıyor. Utanmalısınız 
  be. İnsanlığı öldürenler için ağlıyorsun. Önce o ölen insanlar için ağlamayı 
  bileceksin. Bu ne hadsizliktir. 'Empati yapalım.' Şu zihniyete bakın. Sen kim 
  oluyorsun? Benim insanlığımı sen sorgulayamazsın, dil uzatamazsın. Bu yurdun 
  ekmeğini yiyorsanız, suyunu içiyorsanız, havasını kokluyorsanız, köşenizi 
  yazıyorsanız, program yapıyorsanız bilin ki o şehitlerin sayesindedir. Terör 
  örgütünü makul, empati kurulması gereken insanlar olarak göstererek, terörle 
  mücadeleyi dışlayan anlayışı kabul edemeyiz. Kan akıyor kan. Gazeteci Ahmet Taner 
  Kışlalı'yı öldürenlere de mi empati yapılacak? 'Teröristle empati yapacakmışız.' 
  Yok öyle bir şey. Türkiye hukuk devleti ise cezası bellidir.''
          
          -''Şahin görünümlü güvercin...''-
          
          Vural, Başbakan Recep Tayyip Erdoğan'ın grup toplantısında, Başbakan 
  Yardımcısı Bülent Arınç'ın Bakanlar Kurulu toplantısı sonrasında, AK Parti Grup 
  Başkanvekili Ahmet Aydın'ın da yaptığı açıklamaları gazetecilere dinleterek, 
  ''Başbakan Yardımcısı 'takdirle karşılıyorum' diyor, Grup bAşkanvekili 'insani ve 
  vicdani' diyor, Başbakan 'ağlamayız' diyor. Hangisine inanacaksınız'' diye 
  konuştu.
          Erdoğan'ın Cumhurbaşkanı olmak istediğini ileri süren Vural, ''Başbakan 
  AKP'nin yapacaklarını demeyecek, Başbakan'ın diyemediklerini AKP yapacak. Bu 
  ikircikli yaklaşım iliklerine kadar AKP'ye yapışmıştır'' dedi.
          Vural, AK Parti'nin terörle mücadele politikasını eleştirerek, ''Şahin 
  görünümlü güvercin politikası uyguluyorlar'' ifadesini kullandı.
          MHP'li Vural, ''Başbakan, çok kritik bir yerde görev verilen bir 
  kimsenin, terör örgütüne empati beslenmesini gerektiğini söyleyen zihniyet 
  karşısında siyasal duruşunuz varsa, bu siyasal duruşunuza samimiyetle inanmamızı 
  da arzu ediyorsanız, Diyarbakır Emniyet Müdürü'nü hemen görevden alın. O zaman 
  grup başkanvekiline ve Başbakan Yardımcına da bu konuda ne yapılması gerekiyorsa 
  yap da inanalım. Yoksa laftan başka bir anlam taşımıyor'' dedi.
          Oslo'daki görüşmelerde terör örgütü temsilcilerinden Adem Uzun adında 
  birinin bulunduğunu, bu kişinin daha sonra tank savar pazarlığı yaparken 
  yakalandığını ileri süren Vural, ''Bir elleri silahta, bir elleri masada. PKK'ya 
  tanksavar almak isteyen insanlarla masa kurmuşlar, pazarlık ediyorlar. Belki de 
  yeni Oslo'larla, tanksavar ve uçaksavar almak için de bir görüşme 
  planlayabilirler'' diye konuştu.
          
          -''Tasarının amacı siyasi''-
          
          Vural, gazetecilerin sorularını da cevaplandırdı. Büyükşehir Belediyesi 
  Kanunu Tasarısı'na ilişkin soru üzerine Vural, bu konuda grubu acil toplantıya 
  çağırdıklarını söyledi.
          Bir oldu bitti ve dayatmayla karşı karşıya olduklarını ifade eden Vural, 
  AK Parti'nin demokrasinin köklerini kurutmak istediğini öne sürdü. Vural, 
  ''Köyleri, belde belediyeleri kaldırıyorlar. Bunun amacı siyasidir. Açık ve net. 
  Bunlar insanların seçme hakkına saygı göstermiyorlar'' diye konuştu. Vural, 
  tasarıya göre MHP'li 231 belediyenin kapatılacağını vurguladı.
          Vural, seçilme yaşının 18'e düşürülmesine ilişkin önerinin de 
  düşünülmeden ulu orta yapıldığını iddia ederek, ''18 yaşın seçme hakkı 
  veriyorsun, askerlik hizmetini yapma mecburiyeti var. Erlere seçme hakkı 
  veriyorsun. Nasıl propaganda yapacaklar? Bize somut olarak gelmiş bir teklif 
  yok'' dedi.
 AA