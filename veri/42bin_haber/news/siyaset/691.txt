Erdoğanın uzattığı el Somalinin umudu oldu
BMnin Somali Özel Temsilcisi Mahiga, Somalinin Başbakan Erdoğanın ziyaretine kadar kaderine terk edildiğini belirterek, Başbakanınız, bir mucize gerçekleştirdi. Erdoğanın çabalarına şapka çıkarmak gerek dedi.

Türkiye’nin dünya çapında başlattığı kampanya ile kıtlıktan kurtulan Somali’nin, ilk ordusunun temeli de bugün Ankara’da atılacak. BM’nin Somali Özel Temsilcisi Augustine Mahiga, Afrika kıtasının en trajik sahnelerine sahip olan Somali’nin, Başbakan Erdoğan’ın ziyaretine kadar kaderine terk edildiğini belirterek, “Başbakanınız, bir mucize gerçekleştirdi. BM temsilcisi ve bir Afrikalı olarak kendisini takdir ediyorum. Hepimizin, Erdoğan’ın çabalarına şapka çıkarmamız gerek” dedi. Türkiye, Başbakan Erdoğan’ın Ağustos 2011’de ziyaret ederek, yaşadığı felaketlerden tüm dünyayı haberdar ettiği Somali’ye desteğini sürdürmeye devam ediyor. Türkiye’nin inisiyatifi ile geçen sene kurulan Somali Çekirdek Grubu toplantısına katılmak üzere Ankara’ya gelen BM’nin Somali Özel Temsilcisi Augustin Mahiga, bir grup yazılı basın temsilcisi ile yaptığı özel görüşme yaptı. 
Somali ordusu kurulacak 
Mahiga, toplantının, Ankara’da yapılma sebebini açıklarken, “Somali ordusu ‘sıfır’ durumundaydı ve biz bunu oluşturmaya çalışıyorduk. Türkiye, ‘Ordunuzu tek bir gecede oluşturamazsınız. Ordu kurmak için büyük hazırlıklar, bütçeler gerekir. Bunu birlikte görüşmeliyiz’ diyerek, bizi davet etti. Ankara’da, Somali ordusunun koordinasyonu ve bütçe sıkıntısının aşılması içinde de bir fon kurma projesi üzerinde çalışacağız” dedi. 
Mucize gerçekleşti 
Erdoğan’ın ziyaretinin ardından geçen 18 ay gibi kısa bir sürede, Türkiye’nin çabalarını sürdürmesiyle bu zamana kadar Somali’ye ilgi göstermeyen ülkelerin dahi katkı çabasına girdiğini anlatan Mahiga, “Türkiye, bir mucizeyi gerçekleştirmiş oldu. Somali’de, yeni hükümet, yeni parlamento kuruldu, yeni anayasa yapıldı. Krizin dibindeki bir Afrika ülkesi, Türkiye sayesinde, krizden çıkacak adımlar atmaya başladı. Kesinlikle Türkiye’nin ortaklığının çok büyük bir değere sahip olduğunu düşünüyorum. BM yetkilisi olarak, bu çabaları çok takdir ediyoruz” dedi.  
DÜNYADA SAYGIN BİR ÜLKE OLDUK 
ABD’nin başkenti Washington’da temaslarda  bulunan Somali Devlet Başkanı Hasan Şeyh Mahmud, Türkiye’nin Somali’yi dünya gündemine taşıdığını belirterek, ‘’Somali’nin uluslararası camianın saygın bir üyesi olma süreci bu sayede başladı’’ dedi.  Mahmud, Türkiye’nin Washington Büyükelçisi Namık Tan ile görüştü. Görüşme, Mahmud’un ikamet ettiği Willard Intercontinental Oteli’nde yapıldı. 
TEŞEKKÜR EDERİZ 
 ‘’Türkiye’nin Somali’yi dünya gündemine taşıdığını, Somali’nin uluslararası camianın saygın bir üyesi olma sürecinin bu sayede başladığını’’  dile getiren Mahmud, Cumhurbaşkanı Abdullah Gül, Başbakan Recep Tayyip Erdoğan, Dışişleri Bakanı Ahmet Davutoğlu ve tüm Türk halkına Büyükelçi Tan aracılığıyla selamlarını gönderdi. 
ERDOĞAN’A ŞAPKA ÇIKARMALIYIZ 
“Uluslararası toplumun ilgisizliği nedeniyle bu sorun bu kadar uzun sürdü” diyen Mahiga, krizi aşmaya götüren adımların başladığı günü ise, “Başbakan Erdoğan’ın Somali’ye gelmesi” olarak açıkladı. Mahiga, şöyle devam etti: “Sizin Başbakanınız bunu gördü ve ‘Hayır’ dedi, ‘Bu durum böyle devam edemez’ dedi. Bunu Türk halkına da anlattı, Sayın Başbakanınızın bu çabası kesinlikle şapka çıkarılması gereken bir hareket. Türkiye’nin çabaları insani yardımla başladı ancak o tarihten itibaren bütün alanları kapsayacak şekilde değişti. Yalnızca insani yardım değil, ekonomik, sosyal, eğitim, yeniden yapılanmayı destekleyecek çalışmalar da Türkiye’nin sayesinde, böylelikle başlamış oldu.