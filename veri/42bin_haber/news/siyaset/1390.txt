Erdoğan: Bilin ki o şeytanın izindedir
Erdoğan: 'Her kim kendisini diğerlerinin üzerinde görüyorsa kibirleniyorsa diğerlerini küçümsüyorsa bilin ki o şeytanın izindedir' dedi.
Başbakan Recep Tayyip Erdoğan, Türkiye'nin tamamında çok büyük bir umut atmosferi oluştuğunu belirterek, 'Bu umudu heba etmeyelim. Bu süreci heba etmek isteyenlere fırsat tanımayalım. Düşmanı değil, artık anneleri, artık babaları, artık kadınları sevindirelim' dedi.

Erdoğan, Kızıltepe şehir meydanında düzenlenen toplu açılış töreninde halka hitap etti.

Konuşmasında, 'Etnik milliyetçilik ayaklarımızın altındadır' diyen Erdoğan, Türk'üyle, Kürt'üyle Arap'ıyla herkesi sevdiklerini ve bağırlarına bastıklarını vurguladı. Bu nedenle sürecin adının 'çözüm süreci' olduğunu vurgulayan Erdoğan, 'Biz ret, inkar, asimilasyon politikalarının ayaklarımızın altına aldık' dedi.

'Her kim kendisini diğerlerinin üzerinde görüyorsa kibirleniyorsa diğerlerini küçümsüyorsa bilin ki o şeytanın izindedir' değerlendirmesinde bulunan Erdoğan, şöyle devam etti:

'Bizler aynı toprakların, aynı tarihin, aynı medeniyet evlatlarıyız. Bizler dedeleri aynı mezarlarda, aynı şehitliklerde yatan bir ecdadın torunlarıyız. Bizler, aynı kıbleye dönen, aynı duaları eden, minarelerimizden aynı ezanları dinleyen bir milletiz. Bizi bölmeye çalışanlar başka hesap içindedir. Husumet sadece ve sadece bizim ortak düşmanlarımızı sevindirir. Nefret, öfke, şiddet sadece bizim ortak düşmanlarımızı umutlandırır. Artık düşmanları sevindirmeyeceğiz, artık aramıza nifak sokmak isteyenleri, öfkenin ve nefretin dilini kullananları, gençlerin kanıyla beslenen savaş baronlarını sevindirmeyeceğiz. Biz kardeş olacağız. Biz bir olacağız, beraber olacağız ve düşman haset edecek ama biz sevinmeye, büyümeye devam edeceğiz. Türkiye'nin tamamında çok büyük bir umut atmosferi oluştu. İnanın bu kalabalık bugün bir şeyi haykırıyor; sizler umudu haykırırken, Rize'de de aynı umut haykırılıyor. Sizler burada ne kadar umutluysanız, İstanbul da o kadar umutlu, Ankara'da o kadar umutlu. Bu umudu heba etmeyelim. Bu süreci heba etmek isteyenlere fırsat tanımayalım. Düşmanı değil, artık anneleri, artık babaları, artık kadınları sevindirelim.'

-'Yüreğimizi ortaya koyalım'-

Tarihte olduğu gibi bugün de safların sık tutulmasını, güçlü, aydınlık bir geleceğe kardeşçe, birlikte yürünmesini isteyen Erdoğan, 'Silahların susması, sıkılı yumrukların açılması, fikirlerin ve siyasetin konuşması için yüreğimizi ortaya koyalım. Allah'ın izniyle, sizlerin hayır dualarıyla, hepimizin gayretiyle bu hayırlı niyet, hayırlı neticelere vasıl olacak. Allah yolumuzu açık etsin diyorum, Allah yar ve yardımcımız olsun diyorum. Bir olalım, beraber olalım, iri olalım, diri olalım' ifadelerini kullandı.