'CHP'ye atış serbest'
 
  "CHP kadar başınızın üstüne taş düşsün" sözlerinin bir beddua olmadığını savunan Koç, "O söz beddua değil ki. Demek böyle algılayanlar var. Demek yaptıkları işin böyle bir değerlendirmeye tabi olduğunu hissedenler var ki, o sözler adresini bulmuş demektir" dedi.
 
 Üç günden bu yana Balıkesir ve ilçelerinde incelemelerde bulunan CHP Genel Başkan Yardımcısı ve Parti Sözcüsü Haluk Koç, bugün Sındırgı ve Bigadiç dönüşünde İşbir Sentetik Fabrikası’nda sendikaya üye olduktan sonra işten atılan ve 593 gündür fabrika önünde direnen işçileri ziyaret etti, onlarla direniş çadırında çay içip söyleşti. 
 
 TEKSİF Balıkesir Şube Başkanı Hüseyin Akyüz, CHP’li Koç’a işçilerin direnişi hakkında bilgi verirken, "75 işçi sendikamıza üye olunca işten atıldı. 48 işçinin açtığı davalar sürüyor. Ancak fabrika yönetimi direnişimizi kırmak için her türlü yolu deniyor. Yasaya göre üç ay içinde karar verilmesi gerekiyor ama yaklaşık 600 gündür davamız sonuçlanmadı. Bu konuyu Meclis’te gündeme getirmenizi rica ediyoruz" dedi. 
 
 Haluk Koç da, CHP’nin taşeronluk sistemine karşı olduğunu vurgulayarak, "Günümüzde örgütlü toplumdan korkan bir iktidar var. Çünkü örgütlü toplum hak arayan, emeğin sömürülmesine karşı çıkan bir toplumdur. Bu mücadele de kolay değil. Tüm dünyada sermaye serbest dolaşıyor ama emek bağımlı. Emek örgütsüz olacak, emek hak aramayacak ki kolay sömürülebilsin. Hükümet de çalışma örgütünün yani İLO’nun sözleşmelerine taraf. Ama nerde kaldı İLO? Gelin Balıkesir’e bir görün bakalım" diye konuştu.
 
 "BİZ EŞİTSİZLİĞİ DİLE GETİRDİK"
 
 Dünkü temasları sırasında medya ile ilgili problemleri söylediğini anımsatan Koç, "Ancak bu sözlerim yandaş medyada ’CHP’liler medyaya beddua ediyor’ diye haber olmuş. Bunlar çok ilginç şeyler. Biz eşitsizliği, haksızlığı dile getirmek istiyoruz. Partimizle düşüncesi, dünyası kesişmeyen bir çok insan iktidara dokunamadığı, iktidarı eleştiremediği için CHP’yi diline dolayarak, ’CHP şöyle olmalı, CHP böyle olmalı’ diye akıl veriyor, yol yöntem tarif ediyor, rota çiziyor. Ben bunları söylüyorum. 
 
 Bir CHP’linin ortalama duygusunu bilmeden, onun elini sıkmadan, yüreğini okumadan nereden bu hakkı kendinde görüyorsun? Eleştiriye eyvallah başımızın üzerine, ama CHP’ye terzilik yapmaya ya da kılavuzluk yapmaya çalışırsan komik kaçıyor. Ben bunu söylemeye çalışıyorum. İktidara dokunmak yasak, Başbakanı hiddetlendirmek yasak CHP’ye atış ise serbest. Ben bu anlayışı eleştiriyorum" dedi.
 
 Koç, basın mensuplarının sorusu üzerine "CHP kadar başınızın üstüne taş düşsün" şeklindeki sözlerinin bir beddua olmadığını savunurken, "O söz beddua değil ki. Demek böyle algılayanlar var. Demek yaptıkları işin böyle bir değerlendirmeye tabi olduğunu hissedenler var ki o sözler adresini bulmuş demektir" dedi.
 İşçiler CHP’li Koç’u "Direne direne kazanacağız" sloganları ile uğurladı. Koç uçakla Ankara’ya döndü.
 
 KOÇ NE DEMİŞTİ?
 
 Haluk Koç, dün İl Başkanlığı’nda düzenlediği toplantıda medyada CHP’ye yönelik eleştirilere tepki gösterirken, CHP ile uğraşmak için görevlendirilmiş özel görevliler olduğunu iddia etmişti. Koç "Yahu bu Cumhuriyet Halk Partisi ne biçim partiymiş? Bu Cumhuriyet Halk Partisi içinde neler barındıyormuş? Bu Cumhuriyet Halk Partisi ne kadar kötüymüş?’ Sizin başka işiniz yok mu yahu? Cumhuriyet Halk Partisi kadar hepinizin kafasına taş düşsün" demişti.
 
 Hilmi DUYAR-Coşkun YAMAN / BALIKESİR, (DHA)
  