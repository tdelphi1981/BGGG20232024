Erdoğan, MHP'li Uzunırmak'tan tazminat kazandı
Başbakan Recep Tayyip Erdoğan, MHP Aydın Milletvekili Ali Uzunırmak'tan 4 bin lira manevi tazminat kazandı.
Ankara 17. Asliye Hukuk Mahkemesi'ndeki duruşmaya, Erdoğan'ın avukatları Muammer Cemaloğlu ve Ali Özkaya ile Uzunırmak'ın avukatı Nurbanu Sarıoğlu katıldı.

Erdoğan'ın avukatları, davalının 19 Şubat 2012'de Nazilli ilçe kongresinde Başbakan Erdoğan'a yönelik sözlerinin hukuka aykırılık ve hakaret içerdiğini savunarak, davanın kabul edilmesini talep etti.

Avukat Sarıoğlu da müvekkilinin konuşmalarının eleştiri niteliğinde olduğunu iddia ederek, davanın reddini istedi.

Davayı kısmen kabul eden Hakim Rıza Şahin, Uzunırmak'ın, Başbakan Erdoğan'a 4 bin lira manevi tazminat ödemesine hükmetti.

Dava dilekçesinde, 19 Şubat 2012'deki MHP Nazilli Kongresi'nde, Erdoğan'ın 'kişilik haklarına tecavüz niteliğinde, şeref, haysiyet ve onuruna yönelik argo ifadeler kullandığı' savunulan Uzunırmak'ın, 20 bin lira manevi tazminatla cezalandırılması istenmişti.