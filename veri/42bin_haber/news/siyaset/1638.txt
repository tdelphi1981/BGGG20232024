Erdoğan: 'Böyle bir manşet atamazsınız'
Başbakan Erdoğan, İmralı görüşmelerinin tutanaklarıyla ilgili yapılan haberleri sert sözlerle eleştirdi.
Başbakan Recep Tayyip Erdoğan, Balıkesir'de toplu açılış töreninde halka hitap etti.

Konuşmasında çözüm süreciyle ilgili değerlendirmelerde bulunan Başbakan Erdoğan, terörü bitirmeye yönelik bu sürecin taviz vermeden devam edeceğini vurguladı.

Başbakan Erdoğan'ın konuşmasından öne çıkan başlıklar şöyle:

'Milletimizin tarihteki o anlı şanlı yerinden taviz vermeksizin bu süreç devam edecek.' 

'Hayat risktir, siyaset risktir. Bunun bedeli ne olursa olsun milletimizin refahı için huzuru için her şeyi yapacağız. Çünkü annelerin ağlamaması lazım, gözyaşlarının durması lazım, kanın durması lazım. Onun için silahlar bırakılıncaya kadar mücadelemiz sürer, siyasetle de müzakeremiz sürer."

"Biz, size rağmen tek bir adım atmayız. Sizi mahcup edecek, mağdur edecek hiçbir girişime pirim vermeyiz. Biz sadece ve sadece sizin çizdiğiniz istikamette yürüyoruz, sizin çizdiğiniz rotada ilerliyoruz."

"Art niyetli haberlere dedikodula itibar etmeyin, söylentilere itibar etmeyin. Medya üzerinden yapılan karanlık operasyonlara, medya üzerinden kurulan tuzaklara itibar etmeyin."

"Yıkmak kolaydır, yapmak zordur, savaş kolaydır, barış zordur. Biz zor olana talibiz. Ayırmak kolaydır, birleştirmek zordur ama ecdadımız nasıl kolayı değil zoru seçtiyse, şehitlerimiz nasıl kolayı değil zoru seçtiyse biz de zoru seçiyoruz. Biz çözmek için uğraştıkça çözdürmemek için uğraşanlar var. Biz kalpleri onarmak için uğraştıkça kalpleri kırmak için uğraşanlar var."

O manşeti atamazsınız

'Bunlar sizin karşınıza dedikoduyla, söylentiyle, sabotajla, provokasyonla, medya operasyonuyla çıkıyor. İşte bir gazete çıkmış, attığı başlıkla İmralı'dan haberler veriyor. Her zaman söyledim bir kısım medya hiçbir zaman yanımızda olmadı diye. Devlet yönetmek başka bir şey, gazete yapmak başka bir şey. Eğer bu ülkeye, bu millete zerre kadar sevdanız varsa şu çözüm sürecine katkıda bulunmak istiyorsanız, böyle bir haberi atamazsınız, atmamanız gerekirdi.'

Batsın senin gazeteciliğin

"Bizim derdimiz bağcıyı dövmek değil bizim derdimiz üzümü yemek. Biz üzüm yiyeceğiz, o huzurdur, o refahtır, o bu milletin birliğidir, beraberliğidir. Türküyle, Kürdüyle, Lazıyla, Çerkeziyle, Gürcüsüyle, Abazasıyla, Romanıyla, Boşnağıyla, Arnavutuyla aklınıza ne gelirse birliktir, beraberliktir. Ama bunlar ne yapıyorlar? Attıkları manşetlerle köşe yazılarıyla neymiş, gazetecilik yapıyorlarmış. Eğer böyle gazetecilik yapacaksan batsın senin gazeteciliğin."

Engellemeye çalışmasınlar

"Bu süreç içerisinde kim bu çözüm sürecini baltalamaya çalışıyorsa o benim de arkadaşlarımın da Hükümetimin de karşısındadır. Çünkü biz burada her türlü riski almışız, bu yolda yürüyoruz. Önümüze konan taş engellemek içindir, biz o taşı önümüzden çeker, atarız ve bunu da dinlemeyiz. Kim olursa olsun, dinlemeyiz. Eğer zerre kadar bu vatana, millete sevgileri varsa lütfen kalkıp bu ülkede atılan bu güzel adımları engellemeye çalışmasınlar."

"Sabotajlara, tahriklere karşı dikkatli olunması gerektiğini defaatle söyledik. Biz bu süreçte konuşmuyor, iş yapıyoruz. Sürecin hassasiyetini gözeterek, son derece dikkatli bir şekilde bu süreci ilerletiyoruz ama işte birileri süreci akamete uğratmak, süreci engellemek için, engellemek için elinden geleni yapıyor onların nasıl bir hesabı varsa Allah'ın da bir hesabı var."

"Halis niyetle bu yola çıktık. Allah'ın izniyle sizin desteğinizle bu süreci hayırlı bir neticeye inşallah uğratarak sonlandıracağız. Biz samimi bir şekilde çözüm istiyoruz ama millete rağmen milletin değerlerine rağmen bir çözüm çözüm değildir."

"Biz açıklama yapmadıkça, teyit etmedikçe bütün söylentiler, dedikodular yalandır, iftiradır, asılsızdır. Ortaya dökülen iftiralar, terörün bitmesini istemeyen, Türkiye'nin büyümesini istemeyen çevrelerin açık bir sabotajıdır."

Süreç hassas, konuşmayacağım

"Bu süreç hassas bir süreç. Bakın ben konuşmuyorum, konuşmayacağım. Arkadaşlarıma da 'sabredeceksiniz, konuşmayacaksınız' diyorum. Bizim derdimiz bağcıyı dövmek değil üzüm yemek. Biz üzümü yiyeceğiz. O huzurdur, o refahtır, o milletin birliği beraberliğidir."

"Şehitlerimiz şu ay yıldızlı bayrağımız için, o bayrağın özgürce bu topraklar üzerinde dalgalanması için canlarını verdiler. Ama bütün o şehitler, aynı zamanda birliğimiz için, bütünlüğümüz için, kardeşliğimiz için fedai can ettiler. Bugün o şehitler Çanakkale'de, Sakarya'da, Dumlupınar'da kardeşçe, kucak kucağa yatıyor. Balıkesirli şehitle Diyarbakırlı şehit, Manisalı şehitle Vanlı şehit, Bursalı şehitle Batmanlı şehit, Kütahyalı şehitle Muşlu şehit aynı kabristanda, hatta aynı mezar içinde, aynı şehitlikte yatıyorlar."

Emin adımlarla yürüyeceğiz

Bigadiç ilçe meydanında, toplam maliyeti 45 milyon lira tutarındaki 5 ayrı tesisin toplu açılış töreninde konuşan Başbakan Erdoğan, "İnşallah şu terör meselesini de çözerek, kardeşliğimizi daha da yücelterek, bir olarak, beraber olarak, iri olacağız, diri olacağız. Hiç endişeniz olmasın. Kardeş olarak, geleceğe daha emin adımlarla yürüyeceğiz" dedi.

Erdoğan, 'Çözüm sürecine odaklanmışız. Niye? Terörü bitirelim, kan dursun, analar ağlamasın biz bunu istiyoruz, ama samimi istiyoruz' diye konuştu.