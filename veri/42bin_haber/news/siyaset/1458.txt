Adnan Menderes samimi ve çok kibar bir insandı
Eski Başbakanlardan Adnan Menderesi, mucizevi bir şekilde kurtulduğu İngilteredeki uçak kazasından sonra hastaneye götüren Margaret Bailey, o günü anlattı. Bailey kendilerini Türkiyede ağırlayan Menderesi çok kibar ve samimi bir insan diye tanımladı.

LONDRA’DAKİ UÇAK KAZASINDAN SONRA KURTULANLARA İLK MÜDAHALE EDEN HEMŞİRE  
MERHUM Başbakan Adnan Menderes’e, İngiltere’de 54 yıl önce geçirdiği uçak kazasının hemen ardından ilk müdahalede bulunan hemşire Margaret Bailey, Menderes’in idamına çok üzüldüklerini, idamın ardından eşinin Menderes’in ailesine bir mektup gönderdiğini söyledi. Bailey, “Menderes çok kibar ve samimi bir insandı” dedi. Londra’da yaşayan Bailey, kazanın olduğu 17 Şubat 1959’u çok net hatırladığını ifade ederek, şöyle konuştu: “Saat 3 buçuk gibi çok büyük bir gürültü duyduk. Arabaya bindik ve kazanın olduğu yere doğru yol aldık. Kaza yerine varmadan, üç kişi bize doğru yürüdü. Onları arabaya bindirdim ve eve, güvenli bir yere götürdüm.” 
Bizi Türkiye’de ağırladı 
Arabasına aldığı üç kişiden birinin Türkiye Başbakanı Adnan Menderes olduğunu bilmeyen Bailey, şunları kaydetti: “Şoktaydılar, pek konuşmuyorlardı. Onlara battaniye verdim ve sandalyeye oturmalarını sağladım. O sırada (Başbakanlık Özel Kalem Müdür Muavini Şefik) Fenmen Türkiye Büyükelçiliği’yle irtibata geçti ve bu ana kadar bu kişilerden birinin Türkiye’nin Başbakanı olduğunu anlamadım. Yaklaşık 1 buçuk saat evimizde kaldılar.” 
Menderes’in yaralanmadan kurtulmasını “mucize” olarak değerlendiren Margaret Bailey,   Menderes’in kazadan bir hafta sonra teşekkür için geldiğini söyledi. Bailey bu ziyaretle ilgili, “Menderes çok kibardı, bize teşekkür etti. Bizi Türkiye’ye tatile davet etti ve biz de davetini kabul ettik” dedi. Menderes’in daveti üzerine 1960 Ağustos ayında ilk kez Türkiye’ye giden Margaret-Tony Bailey çifti, İstanbul, Ankara ve İzmir’i ziyaret ediyor. 
Her yıl ziyaret ettik 
Bailey çifti Ankara ziyaretlerinde Menderes ailesiyle öğle ve akşam yemeklerinde bir araya geliyor.  Ziyaretlerinin ardından Türkiye’yi çok seven Bailey çifti, yıllar boyunca özellikle yaz tatillerini Türkiye’de geçirmeyi tercih ediyor. Margaret Bailey, eşi Tony Bailey’i 1995 yılında kaybediyor. Menderes’in 1961 yılında asılarak idam edilmesini İngiliz basınından öğrendiğini söyleyen Bailey, şöyle konuştu: “Haberi öğrendiğimizde çok çok üzüldük. Eşim, Menderes’in ölümünün ardından ailesine bir mektup yazdı. Ne yazdığını tam hatırlayamıyorum ama çok etkilenmişti ve çok üzülmüştü. Menderes çok kibar ve samimi bir insandı.”