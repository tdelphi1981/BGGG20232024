Dört bakan değiştirildi
  Çankaya Köşkü bu akşam sürpriz bir zirveye ev sahipliği yaptı.  Cumhurbaşkanı Abdullah Gül ile Başbakan Erdoğan'ın haftalık olağan görüşmesine daha sonra Genelkurmay Başkanı Necdet Özel de katıldı.
 
 Gül ve Erdoğan, Özel'in ayrılmasının ardından bir süre daha görüşmeye devam etti. 
 
 Bu görüşmenin ardından ise Bakanlar Kurulu'nda revizyon geldi.
 
 Uzun süredir ismi değişiklik yapılacak bakanlar arasında geçen İdris Naim Şahin'in yerine İçişleri Bakanlığı'na Muammer Güler atandı.  Kültür ve Turizm Bakanlığı'na Ertuğrul Günay'ın yerine Ömer Çelik getirildi. Çelik, AK Parti'nin dış politikadan sorumlu başdanışmandı.  Milli Eğitim Bakanlığı'na ise Ömer Dinçer'in yerine Nabi Avcı atandı. Avcı ise Milli Eğitim Komisyonu Başkanlığı'nı yürütüyordu.  Sağlık Bakanlığı'na ise Recep Akdağ'ın yerine de Mehmet Müezzinoğlu atandı.
 
 
 AÇIKLAMA YAZILI YAPILDI
 
 Daha önceki revizyon değişikliklerinin aksine revizyon değişikliği duyurusu basın toplantısı yerine yazılı açıklama ile yapıldı.
 
 Başbakan Erdoğan, Afrika gezisi dönüşü, "Her an her şey olabilir" sözleriyle kabinede değişiklik sinyali vermişti.
 
 DİNÇER'İN YERİNE ÇAVUŞOĞLU
 
 Ayrıca Ömer Dinçer'den boşalan AK Parti Dış İlişkilerden Sorumlu Genel Başkan Yardımcılığı'na ise AK Parti Antalya Milletvekili Mevlüt Çavuşoğlu getirildi.
 
 Muammer Güler: İçişleri Bakanlığı'na getirilen Muammer Güler, TBMM İçişleri Komisyonu Başkanlığı görevini yürütüyordu.Mardin'de 21 Mart 1949'da doğan Güler, Ankara Üniversitesi Hukuk Fakültesi'nden mezun oldu. İlk kamu görevine Balıkesir'de maiyet memuru (kaymakam adayı) olarak başlayan Güler, Denizli'nin Çal İlçesi kaymakam vekilliği, Kırklareli-Pehlivanköy, Erzurum-Horasan kaymakamlığı yaptı. Güler, 1982 yılından itibaren İçişleri Bakanlığı Personel Şube Müdürlüğü, Daire Başkanlığı, Genel Müdür Yardımcılığı ve Personel Genel Müdürlüğü görevlerini yürüttü. Personel Genel Müdürüyken 1992'de Niğde Valiliği'ne atanan Güler, sırasıyla Kayseri, Gaziantep, Samsun Valiliği yaptı. 2003'te İstanbul Valiliği'ne atanan Güler, 2010'a kadar bu görevi yürüttü. Güler, Kamu Düzeni ve Güvenliği Müsteşarlığı'na Kurucu Müsteşar olarak atandı. Adalet ve Kalkınma Partisi'nden 24. Dönem Mardin Milletvekili olarak TBMM'ye giren Güler, TBMM İçişleri Komisyonu Başkanlığı'na seçilmişti. Güler, evli ve iki çocuk babası.
 
 Nabi Avcı : Milli Eğitim Bakanlığı'na getirilen AK Parti Eskişehir Milletvekili Nabi Avcı, TBMM'de Milli Eğitim, Kültür, Gençlik ve Spor Komisyonu Başkanlığı görevini yürütüyordu. Avcı, 8 Ekim 1953 yılında Bilecik'te doğdu.ODTÜ İdari Bilimler Fakültesi'ni bitiren Avcı, 1974'te Kültür Bakanlığı'nda memuriyete başladı. Anadolu Üniversitesi'nin kuruluşunda görev yapan ve İletişim Bilimleri Fakültesinde öğretim görevlisi olan Avcı, Milli Eğitim Bakanlığı ve Başbakanlık Müşavirliği görevlerinde bulundu.Çeşitli ulusal televizyon, dergi ve gazetelerde program yapımcısı, köşe yazarı ve genel yayın danışmanı olarak çalışan Avcı, 2000'de İstanbul Bilgi Üniversitesi İletişim Fakültesi'nde profesör unvanı aldı. 2003'te Başbakan Başmüşavirliği görevine getirilen Avcı, TÜBİTAK Bilim Teknoloji Yüksek Kurulu üyeliği ve UNESCO Türkiye Milli Komisyonu Başkanlığı yaptı.
 24. dönemde TBMM Milli Eğitim, Kültür, Gençlik ve Spor Komisyonu Başkanı olan Nabi Avcı, çok iyi düzeyde İngilizce, orta düzeyde Almanca biliyor. Avcı, evli ve beş çocuk babası.  Mehmet Müezzinoğlu:  Sağlık Bakanlığı'na getirilen Mehmet Müezzinoğlu, İstanbul Cerrahpaşa Tıp Fakültesi'nden mezun. Gümülcine'de 9 Ocak 1955'te doğan Müezzinoğlu, İstanbul Üniversitesi Cerrahpaşa Tıp Fakültesini bitirdi. İstanbul Haseki Eğitim ve Araştırma Hastanesi'nde iç hastalıkları ihtisası yapan Müezzinoğlu, Avcılarda bulunan özel bir hastanenin de kurucusu. 
 Avcılar Yardımlaşma ve Dayanışma Vakfı, Batı Trakya Eğitim Kültür Vakfı ve Balkan Medeniyeti Derneği'nin kurucu üyesi olan Müezzinoğlu, Batı Trakya Türkleri Dayanışma Derneği'nin de üyesi.23. dönemde İstanbul'dan milletvekili seçilen Müezzinoğlu, 2011 yılında yapılan seçimde Edirne milletvekili oldu. Orta düzeyde Yunanca, İngilizce ve Arapça bilen Müezzinoğlu, evli ve 2 çocuk babası.  Ömer Çelik:  Kültür ve Turizm Bakanlığı'na getirilen Adana Milletvekili Ömer Çelik, AK Parti'nin Dış İlişkilerden Sorumlu Genel Başkan Yardımcılığı görevini yürütüyordu. Adana'da 15 Haziran 1968 yılında doğan Çelik, lisans eğitimini Gazi Üniversitesi İktisadi ve İdari Bilimler Fakültesi Kamu Yönetimi Bölümü'nde tamamladı. Yüksek lisansını da aynı bölümde siyaset bilimi alanında yapan Çelik, 22'nci, 23'üncü ve 24'üncü dönemde AK Parti'den Adana milletvekili seçildi. 
 AK Parti Merkez Karar Yürütme Kurulu üyesi olan Ömer Çelik, Mart 2010'da AK Parti Dış İlişkilerden Sorumlu Genel Başkan Yardımcılığı'na seçildi. Başbakan Recep Tayyip Erdoğan'ın siyasi danışmanlığını da yapan Çelik, iyi düzeyde İngilizce biliyor.  Buna göre, yeni Bakanlar Kurulu, şöyle şekillendi:  Başbakan: Recep Tayyip Erdoğan
 Başbakan Yardımcısı: Bülent Arınç 
 Başbakan Yardımcısı: Ali Babacan 
 Başbakan Yardımcısı: Beşir Atalay 
 Başbakan Yardımcısı: Bekir Bozdağ 
 Adalet Bakanı: Sadullah Ergin 
 Aile ve Sosyal Politikalar Bakanı: Fatma Sahin 
 Avrupa Birliği Bakanı: Egemen Bağış 
 Bilim, Sanayi ve Teknoloji Bakanı: Nihat Ergün 
 Çalışma ve Sosyal Güvenlik Bakanı: Faruk Çelik 
 Çevre ve Şehircilik Bakanı: Erdoğan Bayraktar 
 Dışişleri Bakanı: Ahmet Davutoğlu 
 Ekonomi Bakanı: Zafer Çağlayan 
 Enerji ve Tabii Kaynaklar Bakanı: Taner Yıldız 
 Gençlik ve Spor Bakanı: Suat Kılıç 
 Gıda, Tarım ve Hayvancılık Bakanı: Mehdi Eker 
 Gümrük ve Ticaret Bakanı: Hayati Yazıcı 
 İçişleri Bakanı: Muammer Güler 
 Kalkınma Bakanı: Cevdet Yılmaz 
 Kültür ve Turizm Bakanı: Ömer Çelik 
 Maliye Bakanı: Mehmet Şimşek 
 Milli Eğitim Bakanı: Nabi Avcı 
 Milli Savunma Bakanı: İsmet Yılmaz 
 Orman ve Su İşleri Bakanı: Veysel Eroğlu 
 Sağlık Bakanı: Mehmet Müezzinoğlu 
 Ulaştırma, Denizcilik ve Haberleşme Bakanı: Binali Yıldırım