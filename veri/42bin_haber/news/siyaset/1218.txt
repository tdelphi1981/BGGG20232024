MHP'de müthiş iddia!
MHP'nin 10. Olağan Kurultayı'nın üzerinden tam 3 ay geçti ama Devlet Bahçeli -Koray Aydın rekabeti hala devam ediyor. İddialara göre; Bahçeli kurultayda Koray Aydın'ı destekleyen il teşkilatlarını kapatmaya başladı.
Kıran kırana mücadelenin yaşandığı kurultayda, bin 220 delege oy kullandı. Devlet Bahçeli 725 oyla yeniden genel başkanlığını ilan ederken; Koray Aydın'a 441 oy çıktı.

İddialara göre Bahçeli, kurultayda Aydın'a destek veren il başkanlarını partiden tasfiye etmek için teşkilatları kapatıyor. Muğla ve Çankırı il başkanları genel merkezden gönderilen sürpriz bir faksla görevden alındı. Sonra da Edirne, Konya ve Sakarya il teşkilatları kapatıldı.

MHP Grup Başkanvekili Oktay Vural, teşkilatta yapılan düzenlemelerin Koray Aydın ile ilişkilendirilmesine karşı çıktı. Vural yapılanın yerel seçime daha güçlü girmeyi hedefleyen bir çalışma olduğunu söyledi.

MHP'nin iç tüzüğüne göre; kapatılan il teşkilatları daha sonra yeniden kurulacak. Bu süre zarfında, görevden alınan yöneticilerin yerine geçici görevlendirme yapılacak.