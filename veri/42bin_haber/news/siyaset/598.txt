Unakıtan ameliyat oldu
 
 Böbrek yetmezliği tedavisi sırasında prostatta tümör tespit edilen eski Maliye Bakanlarından Kemal Unakıtan’ın ameliyatı tamamlandı. Memorial Şişli Hastanesi’nde saat 10.00 sıralarında başlayan ameliyatı, üroloji uzmanı Prof. Dr. Mevlana Derya Balbay yaptı. 
 Unakıtan, yaklaşık 3 saat süren ameliyatın ardından yoğun bakım ünitesine alındı. Prof. Dr. Balbay, AA muhabirine yaptığı açıklamada, Unakıtan’ın yaklaşık 13.00 sıralarında ameliyattan çıktığını belirterek, "Çok başarılı bir operasyon gerçekleştirdik. Herhangi bir olumsuz durum oluşmadı. Hastanın durumu iyi" dedi. 
 Unakıtan’ın, daha önce kalp ameliyatı geçirmesi ve böbrek yetmezliği nedeniyle ameliyattan sonra yoğun bakım ünitesine alındığını belirten Balbay, "Ameliyat çok başarılı geçti, 2-3 gün içinde taburcu edilebilir" ifadesini kullandı. 
 Kemal Unakıtan’ın ameliyata girerken moralinin yüksek olduğunu anlatan Prof. Dr. Balbay, "Sohbet ettik, şakalaştık, zaten çok esprili biri" diye konuştu. Böbrek nakli hazırlıkları yapılırken tedavi gördüğü hastanedeki doktorların prostat içine yerleşen, hiçbir yere sıçramamış bir tümör tespit etmesi üzerine Kemal Unakıtan, Memorial Şişli Hastanesi’nde bugün ameliyata alınmıştı.  
 AA