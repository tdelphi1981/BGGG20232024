Müzakereye devam ama ucu açık
Ankaradaki görüşme trafiğine ilişkin ipuçları veren Almanya Başbakanı Merkel, 22. başlığın açılmasını onayladım ama müzakere süreci uzun sürer dedi. Merkel, Suriye konusunda da Ankaraya destek verdi.

Almanya Başbakanı Angela Merkel, Türkiye’nin AB müzakere sürecinde yeni bir başlığın açılmasından yana olduğunu, ancak uzun bir müzakere yolunun bulunduğu belirtti. Merkel, haftalık video mesajında, Türkiye ziyareti öncesi 24 yaşındaki tıp öğrencisi Ümmühan Çiftçi’nin sorularına cevap verdi. Türkiye’nin AB üyeliğiyle ilgili soruya karşılık Merkel, ‘’Önümüzde uzun bir müzakere yolunun bulunduğuna inanıyorum. Kuşkularım olmasına rağmen müzakere sürecinin devam etmesini onayladım. Bu müzakereleri sonucu açık olarak sürdürüyoruz. Bu biraz durakladı ve ben bir parça ilerlememiz için yeni bir başlığın açılmasından yanayım. Bunu ziyaretim sırasında Türk hükümeti ile de görüşeceğim’’ dedi. 
Suriye için endişeliyiz 
Türkiye ziyareti sırasında Başbakan Recep Tayyip Erdoğan ile Suriye konusunu da görüşeceğini belirten Merkel, Suriye konusunda büyük endişe duyduklarını kaydetti. 
Almanya Başbakanı Angela Merkel, Suriye Devlet Başkanı Beşşar Esed’in şansını kaybettiğini ve Suriye’de yeni bir hükümet için siyasi bir çözüme ihtiyaç duyulduğunu belirtti.