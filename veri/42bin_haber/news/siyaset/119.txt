'Düşen helikopter 2. El miydi?'
MHP Kayseri Milletvekili Yusuf Halaçoğlu, TBMM Başkanlığı'na verdiği önergede Milli Savunma Bakanı İsmet Yılmaz'a, "17 Mehmetçiğin şehit olduğu helikopter S-70, 2'nci el olarak mı alındı ? Helikopter pilotunun telsiz konuşmaları mevcut mudur?"' diye sordu.
 Halaçoğlu'nun Milli Savunma Bakanı Sayın İsmet Yılmaz'ın yanıtlamasını istediği önergede, 10 Kasım 2012 Cumartesi günü, Siirt'in Pervari İlçesi Doğanca Beldesi Hasan Tepemevkiinde, Sikorsy S-70 Genel Maksat helikopterinin düşmesi sonucu 17 askerin  şehit düştüğünü hatırlattı. Soru önergesinde şu sorularına yanıt istendi:
 "Bugüne kadar Amerika Birleşik Devletlerinden kaç S-70 helikopteri alımı gerçekleştirilmiştir? Alınan helikopterlerin kaç tanesi kullanılmış (2. el) helikopterdir?  10.11.2012 tarihinde düşen S-70 helikopter 2. el olarak mı alınmıştır? Türk Silahlı Kuvvetlerinin envanterinde, uçuşa hazır kaç S-70 helikopter bulunmaktadır? Bunlardan kaç tanesi envanterden çıkarılmıştır, çıkarılma sebepleri nelerdir? Kaza sonucu envanterden çıkarılan helikopter sayısı kaçtır? Bunların kaza sebepleri nelerdir? Bir helikopterin Türk Silahlı Kuvvetlerinin envanterine girmesi ile Türk Silahlı Kuvvetlerinin emrinde uçuşa hazır olması aynı anlama mı gelmektedir? 10.11.2012 tarihinde saat 04.00'de havalanması gerektiği, ancak hava şartlarından dolayı uçmasına izin verilmediği iddia edilen helikopter, hava koşulları düzeldiği için mi saat 06.45'te uçmuştur?
 8- Helikopterin değişen meteorolojik şartlardan dolayı düştüğü değerlendirilmesi ne anlama gelmektedir? Helikopterin askeri personeli götürdüğü mahalde ne gibi bir olay olmuştur da, pilot 2'nci sortiyi de yapmak zorunda kalmıştır? Pilotun 2'nci sortiyi yoğun yağmur ve sise rağmen ısrarla yapmak istemesinin ve helikopterin inişe zorlanmasının sebebi nedir? Helikopter pilotunun telsiz konuşma kayıtları mevcut mudur? Olay yerine kendi isteği ile mi inmek istemiştir? 1'inci sortiyle inen ilk personel ile merkez arasında telsiz görüşmeleri yapılmış mıdır? Yapıldı ise bunların kayıtları mevcut mudur? Helikopterin teknik donanımı ve optik cihazları sisli ve muhalif hava şartlarında gerekli iniş üstünlüğünü sağlamamakta mı ? "
 İSRAİL UÇAKLARINA NE YAPILDI ?
 Milletvekili Halaçoğlu, Dışişleri Bakanı Ahmet Davutoğlu'nun, Türkiye'nin Suriye sınırında İsrail uçaklarını kovaladığı yolundaki sorularına yanıt verdiğini hatırlatırken, aynı sorulara Milli Savunma Bakanı İsmet Yılmaz'ın yanıt vermesini istedi. Halaçoğlu, şöyle dedi:
 
 "Son birkaç aydır hava sahamız İsrail Hava Kuvvetleri tarafından müteaddit defalar ihlal edilmiştir. 22 Mayıs 2012 tarihli Bugün Gazetesi'nde; 19 Ocak 2012 tarihinde İsrail F-15 savaş uçaklarının Hatay ve çevresinde 1 saati aşkın süre ile alçak seviyeden uçuş yaptıkları, İncirlik Üssü'nden havalanan 182. Filo'ya ait F-16 savaş uçaklarının İsrail uçaklarını yakın takibe aldıkları, radarlar ve füze sistemleri ile heronun kilit altına alındığı, ancak vur emri almadıkları için vurulma tehlikesi ile karşı karşıya kaldıkları ve müdahale edilmemesine yönelik "emir"in ses kaydının da bulunduğu iddia edilmektedir. Ayrıca 03 Ocak 2012 tarihli Taraf Gazetesi'nde; askeri tutanaklara yer verilerek, 20 Eylül 2011 tarihinde yine İsrail Hava Kuvvetlerine ait bir heronun 4 saat boyunca Hatay-Kırıkhan üzerinde serbestçe dolaştığı, bölgeye gönderilen iki F-16'nın heronu takip etmekle ve çevresinde tur atmakla yetinip, bölgeden uzaklaştıkları belirtilmiştir. Genelkurmay Başkanlığı'ndan yapılan açıklamada ise; 11 Mayıs 2012 tarihinde de İsrail savaş uçaklarının KKTC hava sahasını 5 kez 8 dakika süre ile ihlal ettiği, İncirlik'ten kalkan 2 F-16'nın müdahalesi ile hava sahasından çıkarıldığı kaydedilmiştir. Bu bilgilerin ışığında;bahsi geçen haberlerdeki iddialar doğru mudur? İsrail'in hava sahamızı defalarca ihlal etmesi vatandaştan, biz milletvekillerinden neden gizlenmiştir, bir açıklama yapılmamıştır?"
 DHA