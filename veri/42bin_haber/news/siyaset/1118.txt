'Aynı gemideyiz'
Sosyalist Enternasyonal toplantısında konuşmasına 'Değerli Yoldaşlarım' diyerek başlayan CHP lideri, ekonomik krizde en yoksulların yalnız bırakılmamasını istedi
 CHP lideri Kemal Kılıçdaroğlu, küresel krizin milyonların hayatını değiştirdiğine dikkat çekerek, güçlü bir dayanışmayla sorunlara çözüm bulunabileceğini söyledi.
 Portekİz'de düzenlenen Sosyalist Enternasyonal toplantısında 'Yükselen ve Gelişmekte Olan Ekonomilerde 'Krizi Aşma' Stratejileri' konulu panelde konuşan Kılıçdaroğlu, üyelere 'Değerli Yoldaşlarım' diye hitap etti.
 TÜRKİYE AĞIR ETKİLENDİ
 KILIÇDAROĞLU yaşanan son krizin geçmiş krizlerden farklı olduğuna işaret ederek şunları söyledi:
 '1980 ve 90'larda yaşanan krizlerden farklı olarak, son kriz küresel kapitalizmin merkezinde çıktı. Bu nedenle krizin başlangıcında gelişmiş ve gelişen ekonomiler arasında bir ayrışmanın olup olmadığını konuşuyorduk. Ancak krizin ilerleyen safhalarında gördük ki hepimiz aynı gemideyiz; hiç kimse yaşanan bu krizden muaf değil. Herkes ağır bedeller ödedi. Örneğin benim ülkem krizden en fazla etkilenen ekonomilerden biri oldu. Türkiye ekonomisi 2009'da yüzde 4,8 daraldı, işsizlik oranı yüzde 14'e çıktı...2011'de 77 milyar dolarlık cari açık oldu... Türkiye 2012'de en hızlı yavaşlayan ilk 10 ekonomi arasında.'
 CHP lideri konuşmasını, 'İşsizlik ve borç yükü altında ezilen toplumun en yoksullarını kriz dönemlerinde yalnız bırakmamalıyız. Ben Sosyalist Enternasyonal çatısı altında güçlü bir dayanışmayla sorunlara çözüm sunabileceğimize inanıyorum' sözleriyle bitirdi.