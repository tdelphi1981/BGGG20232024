İmralı heyetinden ilk açıklama
İmralıda Öcalanla görüşen BDP heyeti İstanbula döndü.
Kıyı Emniyeti Genel Müdürlüğü'ne ait 'Emniyet-4' adlı tekneyle 09.45'te Ataköy'den hareket eden BDP Grup Başkanvekili Pervin Buldan, İstanbul Milletvekili Sırrı Süreyya Önder ve Diyarbakır Milletvekili Altan Tan'dan oluşan BDP heyeti, saat 18.15'te İstanbul'a geldi.

BDP Grup Başkanvekili Pervin Buldan, burada gazetecilere yaptığı açıklamada, şunları kaydetti:

'Öncelikle hepinize teşekkür ediyoruz. Sayın Öcalan'ın çok kısa bir açıklamasını sizlerle paylaşmak istiyoruz; Önce basına emeklerine duyduğum saygıdan dolayı selamlarımı iletiyorum. Bu açıklamayı da bu saygı çerçevesinde yapıyor Sayın Öcalan. Bu görüşme, tarihi bir adımdır, tarihi bir süreç yaşıyoruz. Bütün taraflar, bu süreçte çok dikkatli ve duyarlı olmalıdır. Devletin elinde tutsaklar var. PKK'nin elinde de tutsaklar var. PKK, elindeki tutsaklara iyi davranmalı. Umarım en kısa zamanda ailelerine kavuşurlar.'

Buldan, bütün açıklamaları, görüşme notlarını BDP Genel Başkanı'nın zamanı gelince paylaşacağını kaydetti.

Heyet, gazetecilerin ısrarlı sorularını yanıtsız bıraktı.

Heyet, daha sonra TBMM '030' plakalı Pervin Buldan'a tahsis edilen araçla Ataköy'den ayrıldı.