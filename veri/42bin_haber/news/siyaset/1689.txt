AK Partili Şahin 'büyükşehir' teklifini sundu
AK Parti Ordu Milletvekili İdris Naim Şahin, Ordu'nun büyükşehir belediyesi kapsamına alınması amacıyla yasa teklifi hazırladı.
TBMM Başkanlığı'na sunulan teklif, 'On Üç İlde Büyükşehir Belediyesi ve Yirmi Altı İlçe Kurulması ile Bazı Kanun ve Kanun Hükmünde Kararnamelerde Değişiklik Yapılmasına Dair Kanun'da değişiklik yapılmasını içeriyor.

Ordu'nun büyükşehir kapsamına alınmasını öngören Teklif, Ordu ilinde, Ordu Belediyesinin mahalleleri merkez olmak üzere, Ordu Merkez ilçe sınırları içerisindeki köyler ile belediyelerden oluşan Altınordu ilçesi ve aynı adla belediye kurulmasını içeriyor.

Teklifin gerekçesinde; yönetim, planlama ve koordinasyon açısından belediye sınırının mülki sınır olacak biçimde optimal ölçekte hizmet üretebilecek güçlü yerel yönetim yapılarının varlığına ihtiyaç duyulduğu kaydedildi.

Gerekçede, geçen yıl yapılan düzenlemeyle, nüfusu 750 bini geçen illerde il belediyesinin büyükşehir belediyesine dönüştürüldüğüne işaret edilerek, 'Bugün itibariyle Ordu ilinin toplam nüfusu 750 binin üzerine çıkmış bulunmaktadır. Ordu il sınırları içindeki belde belediyeler ve köyler ile il özel idaresinin tüzel kişilikleri kaldırılmakta, Ordu merkezde Altınordu ilçesi ve aynı adla belediye kurulmaktadır. Ordu ilinde mahalli müşterek hizmetlerin daha kaliteli ve daha verimli sunulabilmesi için Ordu İl Belediyesi, Ordu Büyükşehir Belediyesine dönüştürülmekte ve belediye sınırları mülki sınırlara genişletilmektedir' denildi.

Ordu'nun büyükşehir belediyesi kapsamına alınmasıyla Türkiye'de büyükşehir olan il sayısı 30'a çıkacak.

Şahin ile birlikte AK Parti'nin Ordu milletvekilleri Mustafa Hamarat, İhsan Şener, İdris Yıldız ve Fatih Han Ünal ile İstanbul Milletvekili Enver Yılmaz da teklife imza koydu.