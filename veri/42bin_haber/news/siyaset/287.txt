Yalnız bırakmayız
Suriye Türkmenleri'ne seslenen Dışişleri Bakanı Davutoğlu, destek mesajı verdi. TBMM Başkanı Çiçek de birlik çağrısı yaptı
 Dışişleri Bakanı Ahmet Davutoğlu, İstanbul'da düzenlenen Suriye Türkmenleri Platformu 1. Toplantısı'nın açılışında konuştu. Suriye'de tarihi dönüşüm yaşandığını belirten Davutoğlu, şöyle dedi: 'Türkiye olarak baştan itibaren Suriyeli kardeşlerimizin haklı mücadelesinin yanında yer aldık. Tenkit edildik, acımasızca eleştirilere maruz kaldık ama insanlık onuru adına ayağa kalkan Suriyeli kardeşlerimizi yalnız bırakmadık, bırakmayacağız.'
 ÇİÇEK'TEN BİRLİK ÇAĞRISI
 TBMM Başkanı Cemil Çiçek ise şu mesajları verdi: Suriye'de kimse, ötekinin yokluğu üzerine kendine bir gelecek inşa etmeye kalkmasın. Böyle düşünen yanlış yoldadır. Mezhep kışkırtmacılarına da kimse kulak vermemelidir. 10 yıl önce Irak'ta başlatılan bu tür kışkırtmaların, Suriye'ye taşınması planlarına sağduyu sahibi bütün Suriyeliler karşı durmalıdır. Suriye'nin geleceğinde sizlerin önemli görevleri olacaktır. Sizler, geleceğin Suriye'sinde yerinizi alabilmek için dayanışma içinde olmalısınız. Suriyeli Türkmenler olarak aranıza küskünlük, kırgınlık sokmadan birlik içinde kalmalısınız. Çünkü gün, birlik günüdür.
 Suriyeli Türkmenler Dolmabahçe'de
 BAŞBAKAN Recep Tayyip Erdoğan, dün Suriye Türkmenler Kongresi'ni kabul etti. Dolmabahçe'deki Başbakanlık Çalışma Ofisi'nde basına kapalı gerçekleşen görüşme 1 saat sürdü. Görüşmeye, MHP Grup Başkanvekili ve Suriye Türkmenler Kongresi Heyeti Onursal Başkanı Mehmet Şandır ile Dışişleri Bakanlığı Müsteşarı Feridun Sinirlioğlu da katıldı. DHA / CİHAN