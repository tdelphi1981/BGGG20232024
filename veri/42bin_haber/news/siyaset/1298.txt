'Kısa metrajlı ihanet filmi'
İmralı sürecini filme benzeten MHP lideri, başrolünde Başbakan ve Öcalan'ın oynadığı bu filmde yönetmenin ABD, makyajcının AB, dublörün BDP, dekoratörün CHP olduğunu söyledi
 MHP Genel Başkanı Devlet Bahçeli, İmralı ile yürütülen yeni süreci sert sözlerle eleştirmeye devam ediyor. 'Artık bundan sonra 'Erdoğan Başkan, PKK şampiyon' sözleri işitilirse hiç kimse bunu garip karşılamamalıdır' diyen Bahçeli'nin grup konuşmasından satırbaşları şöyle:
 SINIR GÜVENLİĞİ ZEDELENDİ: Görülmektedir ki sınırlarımız barut fıçısına, ateş topuna dönüşmüştür. Suriye'deki kör dövüşün Türkiye'ye maliyeti yıkıcı, sonuçları yakıcı olmaktadır. Sınır hatlarımızdaki güvenlik ağır şekilde zedelenmiştir. Bu itibarla Suriye bölünmemeli, bölücülere bırakılmamalıdır.
 BAŞBAKAN BAŞROLDE: İmralı süreci isimli kısa metrajlı ihanet filminde; Başbakan Erdoğan'ın başrol arkadaşları teröristbaşı ve örgütü, yönetmen ABD, makyajcı AB, dublör BDP, set dekoratörü CHP, montajcı peşmerge, kameraman sözde aydınlar, ses tasarımcıları da bazı eski sinema artistleri olarak yerini almıştır. 
 ERDOĞAN BAŞKAN, PKK ŞAMPİYON: Başbakan Erdoğan başkan olabilmek için, tek adam olarak hanedanlığını kurabilmek için Türkiye'nin bölünmez bütünlüğünü satışa çıkarmış, milli birliğini devretmek için bölücü terör şebekesine çağrıda bulunmuştur. Artık bundan sonra 'Erdoğan Başkan, PKK şampiyon' sözleri işitilirse hiç kimse 'bu da nerden çıktı' dememeli ve bunu garip karşılamamalıdır. Bir ucunda başkanlık modelinin olduğu, diğer ucunda önce özerklik ve federasyon, arkasından da bağımsız Kürdistan'ın bulunduğu bir süreç alçakça müzakere konusu yapılmaktadır.  Başbakan Erdoğan; öbek öbek etnik kimliklere taksim edilmiş konfederal yapının başkanı, İmralı canisi de ilk etapta sözde Kürdistan özerk bölgesinin başı olacaktır.
 SİLİVRİ'YE DE GİDER: Şu feleğin işine bakınız ki, insani bir görüntüsü olsa da, Başbakan, Balyoz Hareket Planı Davası kapsamında hüküm alan değerli bir komutanımızı geçirdiği ameliyatından sonra ziyaret etmiştir. Başbakan bu anlayışla, elinde çiçeklerle Silivri'ye kadar koştura koştura giderse hiç kimse şaşırmamalıdır. 
 Başbakan vicdan maskesi takmıştır. Keşke yargılama sürecinin adil ve adaletli olması için elinden geleni çabayı gösterebilseydin.
 OBAMA BEYAZ DÜŞLER KURSUN: ABD'li büyükelçinin açıklamalarından kısa bir süre sonra, Obama, Türkiye'nin hassasiyet taşıyan tüm iç meseleleri hakkında yorumlar yapmıştır. 
 'Türkiye hiç kimsenin şamar oğlanı değildir' diyerek ABD büyükelçisine yerini gösteren Başbakan'dan, şu ana kadar Obama'ya hiçbir ses ve tepki gelmemiştir. ABD Başkanı, bizi ne zannetmektedir? İşine bakmalı, Beyaz Saray'da beyaz düşler kurmaya, sömürgeci planlarını gözden geçirmeye ve yönetiminin katlettiği Müslümanların vebaliyle kendisine çeki düzen 
 vermelidir.
 Kadrolu el öpücü 
 MHP lideri Devlet Bahçeli grup toplantısına girerken partileler karşıladı. Geçtiğimiz hafta Bahçeli'nin elini öperken kameralara takılan kişi dün de yine sahnedeydi. Aynı noktada Bahçeli'yi bekleyen kişi, yine koşarak Bahçeli'ni eline sarılıp öptü. Bahçeli, ardından grup toplantısına geçti.
  