CHP'den öğrencileri sevindirecek teklif
CHP Genel Başkan Yardımcısı Sezgin Tanrıkulu ile Malatya Milletvekili Veli Ağbaba, yükseköğretime devam edenlere 32 yaşına kadar askerlik ertelemesi hakkı tanınması için yasa önerisi verdi.
 Tanrıkulu  ve Ağbaba imzasıyla TBMM Başkanlığı’na verilen "Askerlik Kanununda Değişiklik Yapılması Hakkında Kanun Teklifi" ile yükseköğretime devam edenlere 32 yaşına kadar askerlik ertelemesi hakkı tanınıyor.
 Önerinin gerekçesinde, Askerlik Yasası'nın mevcut hükümlerine göre yükseköğretime devam edenlerin son yoklamalarını 29 yaşına kadar erteleyebildiği, ancak bu yaş sınırının özellikle master ve doktora yapan yurttaşlar için yeterli olamadığı ifade edildi.
 Askerlik Yasası'nın öngördüğü 29 yaş sınırının 32 olarak düzenlenmesi halinde bir yükseköğretim programına devam eden ve 29 yaş sınırı nedeniyle bu eğitimlerine ara vermek zorunda kalan yurttaşlara ek 3 yıl daha süre tanınmış olacağına dikkat çekilen gerekçede şu ifadeler yer aldı:
 “Eğitim hakkı anayasal bir haktır. Devletin temel yükümlülüğü eğitim almak isteyen herkesin bu hakkı kullanmasına yardımcı olmak ve ilgili eğitim kurumlarını açmaktır.
 Öte yandan nitelikli personelin varlığı ekonomik kalkınmayı da destekleyecek, Türkiye’nin lisans eğitimi düzeyini aşan personel sayısını gerek akademik gerekse ekonomik alanda artıracaktır.
 Yüksek lisans ve doktora eğitimi almış bireyler, ekonomik kalkınmada ve planlamada daha da etkin olacaklardır.”
 ANKA