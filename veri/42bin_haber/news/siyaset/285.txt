Kılıçdaroğlu'ndan 'devrimcilere' mesaj
CHP Genel Başkanı Kemal Kılıçdaroğlu, bağımsızlık, özgürlük, demokrasi mücadelesinin bedelini canıyla öderken bile dik duran devrimcileri selamladı.
 Kılıçdaroğlu, 68’liler Birliği Vakfı’nın Olağan Genel Kurulu nedeniyle vakfın Genel Başkanı Sönmez Targan’a bir kutlama mesaj gönderdi. Mesajında, “Devrimci Gençliğin ‘Tam Bağımsız ve Gerçekten Demokratik Türkiye’ amacıyla başlattığı ve çıkarsız yurtseverliğiyle tarihe mal ettiği dik duruşun günümüze yansıtılması için verdiği mücadeleyi” kutlayan Kılıçdaroğlu, devrimcilerin bu temel yaklaşımlarının yanı sıra ‘Milli Petrol, Parasız Eğitim ve Özerk Üniversite’ mücadelesinin de günümüze ışık tuttuğunu ifade etti. Kılıçdaroğlu şöyle devam etti:
 “Tam Bağımsız ve Gerçekten Demokratik Türkiye’, ‘Milli petrol, parasız eğitim ve özerk üniversite’ mücadelesinde bedel ödemeyi de göze alan ve günümüzün özel yetkili mahkemeleri  olan sıkıyönetim mahkemelerinde boyun eğmeyen, zindanlarda kardeşlik türküleri söyleyen, bağımsızlık, özgürlük, demokrasi mücadelesinin bedelini canıyla öderken bile dik duran devrimcileri saygı ve sevgiyle selamlıyorum. Genel Kurulunuza katılan tüm 68’lileri ve devrimcilerin yol arkadaşlarını, dostlarını şahsınızda selamlıyor, örgütlü mücadelenize  başarılar diliyorum.”
 ANKA