MHP'yi karıştıran istifalar
Karaman'da, Milliyetçi Hareket Partisi'nden (MHP) bir ilçe ve 2 belde belediye başkanı ile bir İl Genel Meclisi üyesi istifa etti.
Kazımkarabekir İlçe Belediye Başkanı Muammer Sarı, merkeze bağlı Akçaşehir Belde Belediye Başkanı Şaban Atçeken, Ermenek ilçesine bağlı Güneyyurt Belde Belediye Başkanı Celil Yağız ve Karaman merkez İl Genel Meclisi Üyesi Mustafa Karaman, MHP'den istifalarını, Karaman Öğretmenevi'nde düzenledikleri basın toplantısıyla duyurdu.

Kazımkarabekir Belediye Başkanı Muammer Sarı, gördükleri lüzum üzerine partilerinden istifa ettiklerini belirterek, şunları kaydetti:

'Bundan sonraki süreç nasıl işler, zaman ne gösterir bilemeyiz. Rabbim hayırlısını eylesin. Seçildiğimiz günden bu yana ilçelerimizde, beldelerimizde halkın teveccühüne mazhar olmuş bizler, layıkıyla görevimizi yerine getirdik. Hiç bir kimseden rahatsızlığımız yok. Seçildiğimiz günden bugüne MHP'nin başkanları olarak milletvekillerimizden hep ilgi, alaka gördük. Ankara'ya gittiğimiz zaman işlerimizin kolaylaşması yönünde hep onlardan yardım gördük. Onlara da teşekkür ediyorum. Bundan sonraki çalışmalarımızda yine vekillerimizin yanımızda olacağına inanıyorum.'

Bir gazetecinin 'Herhangi bir partiye geçecek misiniz?' sorusu üzerine Sarı, 'Partimizden herhangi bir rahatsızlığımız yok, olmadı. Ancak gelişen zaman içerisinde ayrıntılar konuşulur, paylaşılır' diye konuştu.