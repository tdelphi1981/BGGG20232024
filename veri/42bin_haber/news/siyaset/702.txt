Yıldız: Ben yerine biz demeliyiz
Enerji ve Tabii Kaynaklar Bakanı Taner Yıldız, 'Eğer 'ben' demezsek, 'biz' kültürünü yeşertmeye devam edersek, birbirimizin başarısını ön plana çıkarırsak, Türkiye'de bu ekibin önünde duracak hiçbir engel kalmaz' dedi.
Yıldız, Kayseri İl Kültür ve Turizm Müdürlüğü Konferans Salonu'nda gerçekleştirilen AK Parti Genel Merkez Kadın Kolları 4. Bölge Teşkilatı Eğitim Programı'nda, Türkiye'nin AK Parti hükümeti ile bir değişime girdiğini söyledi.

Bu değişimde kadınların büyük rolü olduğunu dile getiren Yıldız, şöyle devam etti:

'Türkiye'nin imar edilmesi, yeşertilmesi adına ve kendimizden daha fazla sevdiğimiz çocuklarımıza daha güzel bir ülke bırakılması adına özellikle kadın merkezli ve 'siz' orijinli projeler yapılıyor. Türkiye bir değişim içerisinde ve her sistem kendi insanını yetiştiriyor. Kadınlar kapı kapı dolaştılar, gönülleri fethetmeye çalıştılar. Her üç seçmenden birinin bize 'evet' dediği ortamdan, her iki seçmenden birinin bize 'evet' dediği bir ortama geldik. Bunda kadın kollarımızın çok büyük rolü var.'

Yıldız, AK Parti'nin bugüne kadar uyguladığı politikaları devam ettirmesi halinde, Türkiye'nin önümüzdeki yıllarda daha çok kabul gören bir ülke haline geleceğine inandığına değinerek Yıldız, şunları söyledi:

'Bizler özellikle yeni bir kuşak, yeni bir nesil ve bu değişimi, dönüşümü uygulayacak yeni bir kuşağı oluşturacağız ve 2023 yılının daha fazla normalleşmiş, daha çok kabul görmüş Türkiye'sini, hem kendi bölgesinde hem de bütün dünyada hep beraber yaşamış olacağız. Eğer 'ben' demezsek, 'biz' kültürünü yeşertmeye devam edersek, birbirimizin başarısını ön plana çıkarırsak, Türkiye'de bu ekibin önünde duracak hiçbir engel kalmaz. Biz, 10 yıl önce iktidara geldiğimizde gömü mü bulundu, altın mı bulundu, hazine falan mı bulundu? Türkiye en önemli kaynağını buldu, insan kaynağını buldu. Sayın Cumhurbaşkanımızı, Başbakanımızı buldu. Yani sizleri buldu.'

AK Parti'nin oyunun her geçen gün arttığını vurgulayan Enerji ve Tabii Kaynaklar Bakanı Taner Yıldız, '(AK Parti, hükümet olarak, iktidar olarak bu ülkenin idaresine irade koymalıdır) diyen insanların oranı yüzde 76'lar civarında. Tabi, bu noktaya gelebilmek için insanın kendisinden çalışkan arkadaşları olması gerekir. Hamdolsun biz bu avantaja sahibiz' diye konuştu.

Programa TBMM Başkanvekili Sadık Yakut, AK Parti Genel Merkez Kadın Kolları Başkanı Güldal Akşit, AK Parti Kayseri milletvekilleri Yaşar Karayel, Ahmet Öksüzkaya, İsmail Tamer ve Pelin Gündeş Bakır ile belediye başkanları ve partililer katıldı.