'Türkiye Patriot istedi mi?'
CHP Genel Başkan Yardımcısı Faruk Loğoğlu, Patriot füzeleri konusundaki iddialara ilişkin, “Türkiye bu füzeleri Suriye sınırına mı konuşlandırmak istiyor yoksa Kürecik’teki radar istasyonunu korumak için mi istiyor, NATO’dan bunu istedi mi? Bu soruların yanıtları belli değil. Bir zihin karışıklığı var. Bunu netleştirmek hükümetin görevidir” dedi.
 CHP Genel Başkan Yardımcısı Faruk Loğoğlu ile İstanbul Milletvekili İhsan Özkes, TBMM’de düzenledikleri basın toplantısında Suudi Arabistan Büyükelçiliği’ne bu sabah yaptıkları ziyarete ilişkin bilgi verdi.
 -“REVAKLAR YIKILMAYACAK”-
 Suudi Arabistan Maslahatgüzarı Abdulhadi M.Al Shafi ile yaptıkları görüşmeyi anlatan Loğoğlu, şöyle dedi:
 
 “Revakların yıkılması gibi bir konunun gündemde olmadığını çok net bir şekilde söyledi. İkinci konu ise Medine’de peygamberimiz Hz. Muhammed’in mezarının da içinde bulunduğu Mescid-i Nebevî’de yapılacak büyük bir cami projesinin gündemde olduğunu, bu projenin neleri kapsayıp kapsamadığı sorumuza Suudi Arabistan Maslahatgüzarı Abdulhadi M.Al Shafi çok net bir cevap verdi. Bu kutsal noktalara asla dokunulmayacağını, projenin bunların dokunmadan onları da çevreleyen şekilde hayata geçirileceği şeklinde bir açıklama yaptı. Ben halkımıza müjdeliyorum; Suudi Arabistan yetkilisi kesin olarak revakların yıkılmayacağını, Medine’deki kabirlere de dokunulmayacağını çok net bir şekilde söyledi.”
 İhsan Özkes de, “Ne Kabe içindeki revaklara ne Mescid-i Nebevî içindeki Hz. Muhammed’in kabrine asla dokunmayacaklarını, böyle bir şeyin gündeme gelmediğini ifade etti Sayın Maslahatgüzar” diye konuştu.
 
 Bir soru üzerine Loğoğlu, Suriye konusunun gündeme gelmediğini ifade etti.
 -PATRİOT FÜZELERİ-
 Patriot füzeleri konusundaki bir soruya da Loğoğlu, “Ulusal güvenliğimizi doğrudan ilgilendiren bir konuda Sayın Başbakan, Sayın Dışişleri Bakanı ve Dışişleri Bakanlığı ayrı ayrı birbirini tutmayan açıklamalar yapıyorsa bu konuda hükümet içinde ciddi bir zaaf var demektir ciddi bir eşgüdümsüzlük var demektir” dedi. Loğoğlu şöyle devam etti:
 “Patriot füzeleri hep gündeme gelmiş bir konudur. 2003’te Irak savaşından önce sonra Suriye’deki gelişmeler üzerine Türkiye hep NATO’ya bu konuda müracaat etmiştir, geç olarak bir NATO’dan bir tepki verilmiştir, şimdi Türkiye Patriot füzesi satın alacak mı almayacak mı? Türkiye bu füzeleri Suriye sınırına mı konuşlandırmak istiyor yoksa Kürecik’teki radar istasyonunu korumak için mi istiyor, NATO’dan bunu istedi mi? Bu soruların yanıtları belli değil. Bir zihin karışıklığı var. Bunu netleştirmek hükümetin görevidir. Hükümetin kendisini toparlaması lazımdır.”
 ANKA