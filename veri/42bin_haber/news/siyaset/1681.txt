Tutanaklara sarıldılar
MHP Genel Başkanı Bahçeli ile CHP lideri Kılıçdaroğlu, Milliyet gazetesinde çözüm süreci kapsamındaki görüşmeye ait olduğu iddia edilerek İmralı Zabıtları başlığı ile yayınlanan tutanaklara bel bağladı.

O zabıtlar niye konuşulmuyor 
         
MHP Genel Başkanı Devlet Bahçeli, ‘İmralı Zabıtları’ üzerinden eleştirilerini sıralarken çözüm sürecini sabote etmeye yönelik girişimlere tek satır eleştirmedi. Terör ögürütü elebaşısının BDP’lilere açıkladığı öne sürülen görüşlerinin, sızıntının kim tarafından yapıldığı kadar konuşulmadığını iddia eden Bahçeli, Başbakan Erdoğan ve hükümetinin, ‘bir kanlı teröristle Türk milletini masaya yatırdığını ve Türkiye’yi yem olarak sırtlanın önüne koyduğunu’ öne sürdü. Bahçeli, şu soruları gündeme taşıyarak bir kez daha şaşırttı: “AKP’yi iktidara getiren terörist başının içinde olduğu nifak cephesi mi yoksa büyük Türk milleti midir? AKP’nin Türk ordusuna düzenlediği operasyonlar PKK’ya ve İmralı canisine verilmiş bir sözün mü gereğidir?  Türk milletini kundaklamasına seyirci kalan siyasi iradenin Türk milletini temsil ettiğinden nasıl bahsedilecektir?’’ 
Örgüt liderinden öğrendik pazarlığı 
CHP Genel Başkanı Kemal Kılıçdaroğlu da Bahçeli gibi konuştu. ‘İmralı Zabıtları’ diye yayınlanan ‘tutanak’lardaki ifadeleri hatırlatan Kılıçdaroğlu, “Millet kendi kaderi üzerine yapılan pazarlık ve anlaşmaları terör örgütü liderinin ağzından öğrenmek gibi bir zillete mahkum edildi’’ dedi. Kılıçdaroğlu şunları söyledi: “Türkiye Cumhuriyeti tarihinin en utanç verici belgelerinin basında yer almasının üzerinden 6 gün geçti. Bu tutanakların basına yansımasından sonra sabırla ve ısrarla Recep Tayyip Erdoğan’a soruyorum; ortaklardan biri olan Abdullah Öcalan bugüne kadarki sürecini açıkladı. Sırada ortağın diğeri var. Öcalan’ın bu süreçteki ortağı Recep Tayyip Erdoğan, sen de bir konuş bakalım; sen ne diyorsun? Tayyip Erdoğan, ısrarla, ‘konuşmayacağım’ diyor. ‘Ben konuşmayacağım, kimse konuşmasın’ diyor. Kim konuşacak? Abdullah Öcalan.”