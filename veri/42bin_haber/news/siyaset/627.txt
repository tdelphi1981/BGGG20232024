CHP'de Hüseyin Aygün krizi büyüyor
CHP Isparta Teşkilatı, Paris'te öldürülen kadınlardan Sakine Cansız'ın ailesine taziye ziyaretinde bulunan partilerinin Tunceli Milletvekili Hüseyin Aygün hakkında işlem yapılmasını talep etti.
CHP Isparta İl Başkanı Vedat Şenol, yaptığı yazılı açıklamada, CHP Tunceli Milletvekili Hüseyin Aygün'ün, Paris'te öldürülen 3 kadından Sakine Cansız'ın ailesine taziye ziyaretinde bulunmasının Türkiye kamuoyu, parti tabanı ve örgütlerini büyük oranda rahatsız ettiğini belirtti.

CHP Isparta İl Başkanlığı olarak kendilerinin de bu durumdan rahatsız olduklarına dikkati çeken Şenol, şunları kaydetti:

'Aygün, buna benzer hareketleri geçmişte de sergilemiştir. Daha önce Dersim olayları konusunda CHP'yi sorgulayıcı tutuma girmesi, Tunceli'de kaçırıldıktan sonra ortaya koyduğu ve parti milletvekilliğine yakışmayan hareketler, son olarak Paris'te öldürülen teröristin ailesini ziyaret etmesi bizi son derece rahatsız etti. Kamuoyu da bundan rahatsızdır. Bağımsız milletvekili olsaydınız, bireysel fikirler ortaya koyabilirdiniz. Ancak CHP'de siyaset yapan bir milletvekili partinin siyasi anlayışına, programına uygun hareket etmelidir. Bizim siyasetimizde Hüseyin Aygün'ün ortaya koyduğu tavırlara yer yoktur. İl örgütü olarak kararımızı genel merkezimize bildirdik. Aygün hakkında gerekli işlemin yapılmasını istiyoruz.'