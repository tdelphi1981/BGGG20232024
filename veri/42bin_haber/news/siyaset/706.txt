Üniversite kampüsünde cami kilise ve Yezidi mabedi olacak
Mardin Artuklu Üniversitesinin kampüsünde cami, kilise ve Yezidi mabedinin de içinde bulunduğu kompleks yapılacak. Projeye Başbakan, Diyanet ve Mardinlilerden tam destek gelirken Rektör Omar, ihtiyaç halinde Patriklikten papaz isteyecek.

MARDİN Artuklu Üniversitesi Kampüsü içerisinde tek ve çok tanrılı dinlere inanan öğrencilerin ibadet edebilmeleri için, içinde cami, kilise ve Yezidi mabedinin bulunduğu bir kompleks yapılmasına karar verildi. Mardin’de farklı inançlardan insanların yaşadığı dikkate alınarak yapılması planlanan proje için ön çalışmalar başlatıldı. İbadet kompleksinin tasarlanması için Artuklu Üniversitesi Rektörü Prof. Dr. Serdar Bedii Omay’ın çağrısı ile 20 ünlü mimar Mardin’e giderek, Mimarlık Fakültesi’nde Rektör Prof.Dr. Serdar Bedi Omay ile bir araya gelerek toplantı yaptı. 
Türkiye’de bir ilki başaracaklar 
Rektör Omay, Türkiye’de ilk defa kampus alanında cami, kilise ve Yezidi mabedinin yer alacağı ibadet kompleksi kurulacağını söyledi. Üniversitede yaklaşık 2 bin öğrenci ve 200’den fazla personel bulunduğunu belirten Omay, “Bu kadar öğrenci ve personeli buraya yerleştirdikten sonra doğal olarak bu insanların ibadetleri söz konusu olacak. Hem simgesel hem fonksiyonel olarak artık kampüste bir cami inşaatının zamanı geldi” dedi. 
Mardin gibi çok dinli kampüs 
Mardin’in tarihi ile ilişkili bir cami yapılması gerektiğini belirten Rektör Omay, “Caminin ayrıca işlevsel ve simgesel olması lazım. Cami müştemilatı içerisinde bir ibadet kompleksi olacak. Mardin’in çok dinliliğini temsil eden, Hıristiyan vatandaşlarımızın ibadetlerini yapabilecekleri bir kilise ve dini bir topluluk olarak yer alan bir Yezidi ibadethanesinin de bulunacağı bir mabed kompleksi kurmayı planlıyoruz” dedi. 
İhtiyaç olursa papaz atanır 
Gazetecilerin kampuste kurulacak cami, kilise ve diğer mabetler için din adamı görevlendirilmesi ile ilgili sorusunu yanıtlayan Rektör Omay, “İhtiyaç olması halinde Patriklikten üniversitemize bir papaz görevlendirmelerini isteyeceğiz. Bunu memnuniyetle üniversite bünyesinde görevlendireceğiz. İmam ihtiyacı için Diyanet ve İlahiyat Fakültesi’ndeki din adamlarımızdan faydalanacağız” dedi. 
Başbakan Recep Tayyip Erdoğan, Diyanet İşleri Başkanlığı ve Mardinliler’in bu projeye büyük destek verdiğini belirten Mimarlık Fakültesi Dekanı Prof.Dr. Uğur Tanyeli de “Ortak bir zemin içerisinde, dünyadaki bütün Mardinlilerin üzerinde birleşebileceği, modern Türkiye Cumhuriyeti’nin tarihini taşıyacak ve kendini temsil ettiği mübarek bir ibadet alanı oluşturmayı hedefliyoruz” diye konuştu. 
Zerdüştlük ve Yezidilik eğitimi  
ARTUKLU Üniversitesi İlahiyat Bilimleri Fakültesi bünyesinde önümüzdeki dönemde Zerdüştlük ve Yezidilik dinleri konusunda eğitimlerin başlayacağı belirtildi. Din Eğitimi Ana Bilim Dalı Başkanlığı bünyesinde Hıristiyanlık ve Yahudilik Bilimleri ile İran ve Mezopotamya Dinleri, Doğu ve Uzakdoğu Dinleri Bölümü kuruldu. Yaşayan Diller Enstitüsü kapsamında Süryanice, İbranice, Kürtçe eğitim verdiklerini belirten Prof.Dr. Omay, “Mezopotamya dilleri ile ilgili bölümleri açmak için çalışıyoruz” dedi.