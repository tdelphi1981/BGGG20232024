'Anayasa süreci heba edilmemeli'
Meclis Başkanı Cemil Çiçek, yeni anayasa çalışmalarıyla ilgili görüş alışverişinde bulunmak üzere parti liderlerinden randevu istedi. Erdoğan'la yaptığı görüşmenin ardından NTV'ye konuşan Çiçek, "Umutsuz değilim, süreç heba edilmemeli" dedi 
 Meclis Başkanı Cemil Çiçek, yeni anayasa çalışmalarıyla ilgili parti liderlerinden randevu istedi.
 
 Çiçek, ilk olarak akşam saatlerinde AK Parti Genel Başkanı Başbakan Recep Tayyip Erdoğan ile bir araya geldi.
 
 Görüşmenin ardından NTV'ye konuşan Çiçek, anayasa çalışmalarıyla ilgili süreci değerlendirdi. 
 
 "Siyaset, umutsuzluk üzerine sürdürülemez" diyen Çiçek, 'realiteler üzerine görüşülmesi gerektiğini' vurguladı.
 
 Çiçek, 'anayasa değişikliğine dair hiçbir zaman umutsuz olmadığını' söyledi ve "Bugüne kadarki süreç, heba edilmemeli. Ben kendi üzerime düşeni yapıyorum" diye konuştu.
 
 Meclis Başkanı, liderlerle görüşmesinin ardından muhtemelen 2 Ocak Çarşamba günü komisyonu toplayabileceğini ve bu düşüncelerini toplantıda da değerlendireceklerini söyledi.
 
 Yarın saat 12.00'de MHP lideri Devlet Bahçeli ile biraraya gelecek olan Çiçek, CHP lideri Kemal Kılıçdaroğlu ve BDP Genel Başkanı Selahattin Demirtaş'tan da randevu istedi. 
 
 NTV