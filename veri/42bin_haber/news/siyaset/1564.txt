Umutlarımız arttı
Çözüm sürecinde hükümetin kararlı olduğunu belirten Bedirhanoğlu, Önümüzdeki süreçte örgütün bir eylemsizlik kararı alacağını düşünüyorum dedi.

TEMAS VE DİYALOG GRUBU BAŞKANI BEDİRHANOĞLU:
TEMAS ve Diyalog Grubu Başkanı da olan Güneydoğu Sanayici ve İş Adamları Derneği (GÜNSİAD) Başkanı Şahismail Bedirhanoğlu, İmralı görüşmeleriyle başlayan süreçten oldukça umutlu olduklarını söyledi. Hükümetin sorunun özellikle silahlı çatışmayla olan kısmını sona erdirme konusunda kararlı olduğunu belirten Bedirhanoğlu, Önümüzdeki süreçte örgütün bir eylemsizlik kararı alacağını düşünüyorum dedi.
Kalıcı barış için destek şart
-İmralıya ikinci BDP heyetinin gitmesiyle yaşanan süreci nasıl değerlendiriyorsunuz?
Bu süreçten oldukça umutlu olduğumuzu ifade edebilirim. Bu ziyaretlerin özel olarak bir anlamı, sürecin en azından yürüdüğünün, sürecin kesintiye uğramadığının önemli bir göstergesidir. Türkiyede barışın kalıcı hale gelmesi noktasında ve düşüncesinde olan her kesimin bu sürece destek vermesi gerekiyor. Hükümetin, bu sürece toplumsal destek sağlaması bakımından hem kendi parti içinde, hem değişik bölgelerde yaptığı toplantılarla nabız yoklama, görüş alma, hem de toplumsal desteği sağlama konusunda çabası da var.  Bu çaba dolayısıyla da geçen gün Başbakan Yardımcısı Beşir Atalay da Diyarbakıra geldi. Sivil toplum kuruluşlarıyla üç saate yakın toplantı yaptı. O toplantıda da en azından Başbakan Yardımcısının gerek ifadesinde, gerek tabiri yerindeyse ruh halinde biraz daha moralli bir durumda olduğu, bu sürece dair iyimserliğinin en üst seviyede olduğunu ben müşahade ettim. Bu süreci değerli buluyorum. Bu bakımdan hükümetin bu sorunun çözümü, özellikle sorunun silahla çatışmayla olan kısmını sona erdirme konusunda kararlı olduğunu düşünüyorum.
Dil ve üsluba dikkat
-Hükümet ve BDPye süreçle ilgili önerileriniz var mı?
Dil ve üslubun bu süreci ciddi şekilde olumlu veya olumsuz etkileyebileceği açık. Hassas bir süreçtir. Bu bakımdan biraz daha dikkat göstermemiz lazım. Ben hükümetle BDP arasında bu süreçte, sürecin yürütülmesine dair en azından görüşme ve diyaloğun, toplantılar serisinin yapılması gerektiğini düşünüyorum.
Eylemsizlik kararı çıkabilir
-Baharda PKK eylemsizlik kararı alabilir mi?
Ben sürecin o şekilde işleyeceğini düşünüyorum ve bekliyorum. Bahar, Temmuz, Ağustos şeklinde değil, ben önümüzdeki süreçte örgütün bir eylemsizlik kararı alacağını, buna mukabil yargılanmalara ilişkin adım atılacağını, arkasından örgüt militanlarının ülke dışına çıkacağı, anayasa görüşmelerinin de hızlanıp bir neticeye doğru yol alabileceğini düşünüyorum.