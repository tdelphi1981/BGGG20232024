'Yezid durumuna düşersiniz'
BDP'li Altan Tan'dan Başbakan Erdoğan'a sert sözler.
 Başbakan Recep Tayyip Erdoğan’a sorular yönelten BDP Diyarbakır Milletvekili Altan Tan, “Benim dedemdi, babamdı, dedemin dedesiydi diye cinayetlere, katliamlara, zulümlere fetva uydurmaya kalkarsanız Emevi saltanatının sahibi Yezid’in durumuna düşersiniz. Yezitlik yapanların gideceği yer de cehennemdir” dedi.
 BDP Diyarbakır Milletvekili Altan Tan, TBMM’de düzenlediği basın toplantısında “Muhteşem Yüzyıl” dizisi etrafındaki tartışmalara değinerek Başbakan Recep Tayyip Erdoğan’a şu soruları yöneltti:
 “Kardeşim senin ecdadın bu haremi niye kurdu?
 Bu harem Çocuk Esirgeme Kurumu muydu yoksa biçki, dikiş, nakış kursu muydu? Veya yatılı Kur’an kursu muydu, birincisi bunun cevabını ver.
 İki; bu haremde neden Müslüman yok? 
 Üç; senin ecdadın niye nikahlı evliliğe karşı çıktı?
 Siz benim dedemdi, babamdı, dedemin dedesiydi diye cinayetlere, katliamlara, zulümlere fetva uydurmaya kalkarsanız Emevi saltanatının sahibi Yezid’in durumuna düşersiniz. Yezitlik yapanların gideceği yer de cehennemdir.”
 “Sapla samanı karıştırmış bir Başbakan ne dediğini bilemez durumuna gelmiş bir Başbakan’a bunları hatırlatmayı da bir görev olarak biliyorum” diyen Tan, Çamlıca’ya yapılacak cami konusuna değinerek, “Dönün bakın, en fazla kardeşini öldürenler en büyük camileri yapmışlar. Şimdi sen bu cami işine niye taktın? Çamlıca’ya hangi gerekçeyle bir cami yapıyorsun? Hangi cemaate, hangi ihtiyaca karşılık olsun diye yapıyorsun?” diye sordu.
 ANKA