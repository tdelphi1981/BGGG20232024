Samsun kuzeye açılan marka şehir olacak
Samsun Belediye Başkanı Yılmaz, Samsunu Türkiyenin kuzeye açılan bir ihracat şehri yaparak markalaştıracağız derken, Vali Hüseyin Aksoy ise, Cumhuriyetin 100. yılına ilk 10 arasında girmeyi hedeflediklerini belirtti.

STAR MEDYA, ‘ANADOLU BULUŞMALARI’NDA KARADENİZ’E ÇIKARMA YAPTI  
STAR Medya Anadolu Buluşmaları’nın 8’si Samsun’da yapıldı. “Filistin, Türkiye ve Mısır Ekseninde Yeni Ortadoğu” konulu panele yoğun ilgi oldu. Panele; Samsun Valisi Hüseyin Aksoy, Büyükşehir Belediye Başkanı Yusuf Ziya Yılmaz, Samsun TSO Başkanı Salih Zeki Murzioğlu’nun da içinde bulunduğu çok sayıda sivil toplum örgütü temsilcisi, akademisyen ve vatandaş katıldı. STAR Gazetesi Genel Yayın Yönetmen Yardımcısı Yusuf Ziya Cömert’in moderatörlüğünü yaptığı panele; STAR Gazetesi yazarları Nasuhi Güngör, Nuh Yılmaz, Sibel Eraslan ile Samsun TSO Başkanı Murzioğlu konuşmacı olarak iştirak etti. 
Stratejisi olan şehir 
Samsun Büyükşehir Belediye Başkanı Yusuf Ziya Yılmaz, Samsun’un özellikle son 6-7 senedir ne yapmak istediğini bilen bir şehir haline geldiğini anlattı. Yılmaz, “Son 6-7 senedir samsun artık bir tarihten gelen birikimiyle birlikte bir gelecek stratejisi olan bir şehirlerden bir tanesi” diye konuştu. Yılmaz sözlerini şöyle sürdürdü: “Bunlar özetle, ihracata dayalı Türkiye’nin kuzeye açılan bir ticaret ve ihracat şehri olacak diyoruz. Tarım ve tarıma dayalı sanayi şehri olacak diyoruz. Uzman işgücüne dayalı sanayi olacak diyoruz. İhtisaslaşmış hizmetlere dönük turizm, sağlık gibi konularda ihtisaslaşmış bir şehir olacak diyoruz. Artık markadan kazanma zamanı geçti, markalaşma zamanı. Samsun da markalaşıyor. Biz bir Samsun kimliği yaratarak markalaşacağız.” Yusuf Ziya Yılmaz, Türkiye’de bir ilki gerçekleştirdiklerini ve engelli vatandaşlar için tesis yapımına başladıklarını anlattı. 
İlk 10’a gireceğiz 
Vali Hüseyin Aksoy ise kentin hızla geliştiğine vurgu yaptı. Vali Aksoy, “Temennimiz ve beklentimiz şudur, Türkiye Cumhuriyeti kuruluşunun 100.yılında dünyanın ilk 10 ekonomisi arasına girmeyi kendisine hedef olarak koymuştur. Bizler de Samsun kenti olarak Cumhuriyetimizin kuruluşunun 100.yılında Türkiye’nin ilk 10 kenti arasında yer almaktır” diye konuştu. 
‘One minute’ Arap Baharı’nı tetikledi 
‘FİLİSTİN, Türkiye ve Mısır Ekseninde Yeni Ortadoğu’ konulu panelde konuşan STAR Dış Haberler Müdürü Nuh Yılmaz, Arap Baharı olarak nitelenen süreci “yerlilik krizi” olarak nitelendirdi. 
İsral de eleştirilebilirmiş 
Nuh Yılmaz, “Şu anda yaşanan Arap Baharı da bir ölçüde yerlilik kriziyle doğrudan bağlantılıdır” dedi. Yılmaz sözlerine şöyle devam etti: “Ortadoğu’da klasik düzenin bütün aktörlerinin bulunduğu yerler sarsıldı, harekete geçti, fay hatları tabiri caizse oynamaya başladı. İşte bu oynamayı destekleyen önemli etkenlerden bir tanesi bence Davos görüşmesidir. Çünkü Davos’ta Başbakan Erdoğan’ın konuşmasıyla birlikte farklı bir evreye geçtik. Davos’a kadar Ortadoğu’da farklı ülkelerin yöneticileri, liderler kendilerini İsrail karşıtlığı üzerinden meşrulaştırıyorlardı. Bu meşrulaştırmanın bir ayağı İsrail karşıtlığıyken öbür ayağı da otorite kurmanın meşruiyetiydi. Davos ve sonrasında devam eden süreç şunu gösterdi ki, bir ülke hem demokratik olup, hem İslam’la barışık olup, hem de İsrail’i eleştirebilir. Bence bu Arap Baharı’nı tetikleyen en önemli etmenlerden bir tanesidir.” 
27 Mayıs Baas darbesidir 
STAR Yazarı Nasuhi Güngör de, Arap Baharı’ndan söz edilirken sanki çok basit işler yapılmış gibi bir algı olduğunu anlatarak “Bu gerçekten böyle midir? Yoksa halihazırda devam eden çok sıkıntılı bir değişim ve hesaplaşma dönemi mi var?” diye sordu. Güngör, Türkiye’nin 10 yıl içinde yaptığı gelişmeyi Mısır’ın birkaç ayda yapmak zorunda kaldığını belirterek, “Türkiye’de dengelerin bozuluş tarihi 27 Mayıs 1960 darbesidir. 27 Mayıs Türkiye’deki Baas darbesidir. Bu Baas iktidarı tam anlamıyla çözülebilmiş de değildir” dedi. 
Filistin varoluş meselemiz 
Sibel Eraslan ise Kahire-Tahran-Ankara merkezlerinin Ortadoğu’daki 3 önemli aktör olduğunu ifade ederek yaşananları “Kudüs’ün kurtuluşu” mücadelesi olarak yorumladı. Eraslan, bu anlamda Filistin meselesinin Türkiye için varoluş meselesi olduğunu ifade etti. 
Prangalarımızdan kurtuluyoruz 
STAR Medya Yönetim Kurulu Başkanı Tevhid Karakaya, kimi medya organının toplumun vicdanı olmak yerine, tam tersi bir tutum içine girerek ülkenin sesini kesmek, örf ve ananesini yok sayma gayretine girdiğini ifade etti. 
Millet adına tarafız 
“Değişen, gelişen bir yapıyla yollara düştük” diyen Karakaya şunları söyledi: “Bizi etkisiz kılan, bizi her türlü hassasiyetimizden uzaklaştıran, bizi yoksul kılan o prangalardan kurtulmak üzere olduğumuzu görmenin, bu mürüvvet günlerinin de bir özel anlamı olduğunu düşünüyorum. STAR Medya olarak tarafız, tarafgiriz. Tarafgirliğimiz milletin ufku, değerleri ve düşüncesi adınadır.”  
AMAZON VE İLKADIM ŞEHRİ 
Samsun Büyükşehir Belediye Başkanı Yusuf Ziya Yılmaz, STAR Medya heyetine şehri gezdirdi. Yoğun katılımlı sabah kahvaltısından sonra şehir turu yapıldı. Heyet ilk önce Kent Müzesi’ni gezdi. Müzede 6 yıllık bir bilimsel çalışmayla şehrin yaklaşık 15 bin yıllık tarihi, çeşitli görsellerle anlatılıyor. STARr heyeti, Amazon savaşçı kadınları için yaptırılan parkı da ziyaret etti. Mitolojide Terme’de yaşadığı belirtilen Amazonlara ait kalıntılarda sürekli aslanlarla savaş figürleri bulunuyor. Belediye, bu motiflerden yola çıkarak parkta iki büyük aslan heykeli ve amazon heykeli yaptırmış. Aslan heykellerinin içleri ise bir müze olarak düşünülmüş. Parkta, Amazon kadınlarının günlük hayatlarına ilişkin görseller de tasvir edilmiş. Heyet ardından Mustafa Kemal Atatürk’ün Samsun’a ilk çıktığı “ilkadım” iskelesinde belediyenin düzenlediği “Kurtuluş Yolu”nda da incelemeler yaptı.