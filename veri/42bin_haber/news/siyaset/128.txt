Arınç: 'Türkiye ile İsrail görüşmeli'
Başbakan Yardımcısı Bülent Arınç, İsrail'in Gazze'ye düzenlediği saldırıyı "bir facia" olarak niteleyerek, Türkiye ve İsrail'in hiç olmazsa birbirleriyle bu facianın veya saldırıların durdurulması konusunda görüşmesi gerektiğini söyledi 
 Başbakan Yardımcısı Bülent Arınç, İsrail’in Gazze’ye düzenlediği saldırıyı "bir facia" olarak niteleyerek, Türkiye ve İsrail’in hiç olmazsa birbirleriyle bu facianın veya saldırıların durdurulması konusunda görüşmesi gerektiğini söyledi. 
 Bülent Arınç, KKTC’nin kuruluşunun 29. yıl dönümü nedeniyle Swiss Otel’de verilen resepsiyona katıldı.Burada gazetecilerin sorularını yanıtlayan Arınç, İsrail’in Gazze’ye saldırarak Hamas’ın askeri kanadı İzzettin el-Kassam Tugayları Komutanı Ahmet 
 el-Caberi’yi "şehit etmesinin", şehirdeki hedefleri vurmasının insanlık dışı bir davranış ve facia olduğunu ifade etti. Dışişleri Bakanlığının diplomatik bir dille saldırıyı kınadığını hatırlatan Arınç, "Saldırıların bir an evvel durmasını bekliyoruz. Netanyahu’nun bir açıklaması oldu devam edeceği şeklinde. Geçmişte Gazze’de yaşanan acı olayların tekrarlanmamasını istiyoruz. Masum insanların hayatını kaybetmemesini bekliyoruz. Bu saldırıların hiçbir ahlakı dayanağı, hukuki dayanağı yoktur" diye konuştu. 
 Türkiye’nin konu hakkında gereken her türlü çabayı göstereceğini kaydederek, İsrail ile Türkiye arasındaki ilişkilerin şu anda dondurulmuş olduğunu hatırlattı. Arınç, "Yine de iki ülkenin bu olay dolayısıyla hiç olmazsa  birbirleriyle bu facianın veya saldırıların durdurulması konusunda görüşmesi lazım" dedi. Dışişleri Bakanı Ahmet Davutoğlu’nun konu hakkında bugün yaptığı açıklamanın herkesin ortak düşüncesini yansıttığını ifade eden Arınç, İsrail’in geçmişte yaptığını bugün de yapmak istediğini ancak bunun yanlış olduğunu sözlerine ekledi. 
 AA