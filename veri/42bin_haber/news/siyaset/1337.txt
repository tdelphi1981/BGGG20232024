AK Parti'ye Yalova'dan transfer
 
 2009 yılında yapılan yerel seçimlerde Demokrat Parti’den (DP) Belediye Başkanı seçilen, 2011 yerel seçimlerinden bu yana görevine bağımsız olarak devam eden Yalova Belediye Başkanı Yakup Koçal, Ak Parti’ye geçiyor. 2014’te yapılacak yerel seçimlerde yeniden aday olacağını açıklayan, ancak bu kez bir parti çatısı altında seçime girmeyi planlayan Koçal’a, geçmek istediği AK Parti’nin Merkez Karar ve Yönetim Kurulu’ndan (MKYK) onay geldiği öğrenildi.
 
 Bu gelişme sonrasında, Koçal’a, önümüzdeki salı günü TBMM’de yapılacak AK Parti Grup Toplantısı’nda Başbakan Recep Tayyip Erdoğan tarafından AK Parti rozeti takılması bekleniyor.
 
 AK Parti İl Başkanı Mustafa Pehlivan da gelişmeleri doğrularken, "Süreç güzel bir şekilde işliyor. Umarım Yalovamız için hayırlısı olur" yorumunu yaptı.
 
 Geçtiğimiz günlerde düzenlediği basın toplantısında, çalışma arkadaşları ve gönüllü grubuyla istişaresini tamamladığını açıklayan Koçal, "Artık top siyasi partilerde" mesajı vermişti.
 
 Siyasete Anavatan Partisi çatısı altında giren Yakup Koçal, 2004 seçimlerinde AK Parti’den aday adayı olmasına rağmen aday gösterilmemişti. Koçal, bağımsız olarak katıldığı seçimleri Barbaros Binicioğlu’na karşı kaybetmişti. 2007 seçimlerinde Demokrat Parti’den milletvekili adayı olan ancak seçilemeyen Koçal, 2009 yılındaki yerel seçimlerde yeniden DP çatısı altında belediye başkanlığını kazanmıştı. Koçal, 12 Haziran 2011 seçimleri öncesinde partisinden istifa ederek bağımsız kalmıştı. 
 DHA