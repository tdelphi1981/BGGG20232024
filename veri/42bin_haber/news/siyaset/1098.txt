Soylu: Ebedi şef demedim
AK Parti Genel Başkan Yardımcısı Süleyman Soylu, dün bir toplantıda yaptığı demokrasi içerikli konuşmasının, aklından hiç geçirmeyeceği 'ebedi şef' gibi bir içeriğe taşınmasının fevkalade ayıp olduğunu belirterek, ebedi şefliğin temel hak ve hürriyetlere aykırı bir kavram olduğunu bildirdi.
Soylu, bazı basın yayın organlarında kendisiyle ilgili çıkan haberlere ilişkin yazılı açıklama yaptı.

'Ebedi şef, milli şef' gibi kavramların uzak durduğu, mücadele ettiği kavramlar olduğunu vurgulayan Soylu, ömrünün demokrasi mücadelesiyle geçtiğini, şeflik düşüncesini demokrasiye musallat olan düşünceler olarak gördüğünü aktardı.

Önceki gün yaptığı bir konuşmanın esas anlamından koparılarak, farklı yansıtıldığını ifade eden Soylu, şöyle devam etti:

'Demokrasi içerikli bir konuşmayı, aklımdan hiç geçirmeyeceğim ebedi şef gibi bir içeriğe taşımak fevkalade ayıptır. Ebedi şef demek temel hak ve hürriyetlere aykırıdır. Ebedi şeflik dün de anlamsızdı bugün de anlamsızdır. Milli şef gibi kavramlar bizim hayat çizgimiz içerisinde uzak durduğumuz, mücadele ettiğimiz ve demokrasiye musallat olan, engellemeye çalıştığımız kavramlardır. Ömrümüz demokrasi mücadelesiyle geçti. Bundan sonra da böyle olacak. Bizim gibi demokrasi mücadelesi yapan insanlar, ebedi şef demekten korkarlar ama ebedi sevgi demekten korkmazlar. Buradan da şunu anlıyorum ki, eski Türkiye saplantıları olanların başkanlık sistemine karşı ne kadar donanımlı oldukları ortaya çıkmıştır.'

-'Tayyip Erdoğan'ın milletin gönlünde olduğunu anlattım'-

Tamamen modern demokratik devlet, demokrasi ve ilerleme bağlamında yaptığı konuşmanın genel içeriğinde ise Türkiye'de başkanlık sisteminin kişiselleştirilmesinin yanlışlığı olduğunu bildiren Soylu, Konuşmasında, Türkiye'nin ekonomik ve demokratik sıçraması için sistem değişikliğine ihtiyacı olduğunu anlattığını vurgulayan Soylu, şunları kaydetti:

'Parlamenter sistemin özüne karşı olmadığımı, ancak parlamenter sisteminin bürokratik oligarşi ve vesayet sitemiyle mümkün olmayacağını belirttim. Hemen akabinde rahmetli Özal'ın ve Menderes'in tarihi katkılarından dolayı millettin gönlünün lideri olduğunu, Tayyip Erdoğan'ın da Cumhurbaşkanı olması halinde toplam 10 yıllık süre içerisinde cumhurbaşkanı olacağını ve milletin gönlünde olduğunu anlattım.

Başkanlık sisteminin de esasa itibarıyla kişiler meselesi değil, sistem meselesi olduğunu anlattım. Bir doğru da vardı ki AK Parti var oldukça onlarca yıl, yüzlerce yıl geçtikçe Tayyip Erdoğan bu partinin kurucu başkanı olarak kalacaktır. Ayrıca millete yaptığı hizmetlerden dolayı da aynen Menderes ve Özal gibi milletin başkanıdır, lideridir. Bu konuşmada; cinsiyet eşitliği, inanç özgürlüğü ve yerelleşme dahil siyasi hayatın demokratikleşmesi dahil, yeni anayasa dahil, bütün bunların ancak hükümet sistemi ile mümkün olabileceğini, yönetim sistemiyle buluşturabileceğini anlattım.'

Söz konusu haber ajansının, AK Parti'ye katıldığı günden bu yana üç konuşmasını, bazen içerik hatası bazen de maddi hata ortaya koyarak servis ettiğini ifade eden Soylu, en son 15 gün önce Zonguldak'ta bir milletvekilinin konuşmasını çarpıtarak kendisi söylemişim gibi haberleştirdiğini ileri sürdü.