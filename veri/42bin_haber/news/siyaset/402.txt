Asgari ücreti simit üzerinden eleştirdi
Vural: "Asgari ücretlilere verdiği hediye günde bir simittir"
 TBMM'de bir basın toplantısı düzenleyen Vural, asgari ücret zammına sert tepki gösterdi. Hükümetin 2013’e girerken asgari ücretli çalışanlara güzel bir hediye sunduğunu söyleyen Vural, elindeki paketini açarak, içindeki simidi gösterdi. Asgari ücret zammının bir simit fiyatına eşit olduğunu açıklayan Vural, "Asgari ücretlilere verdiği hediye günde bir simit. Bu sürprizi Bakan Çelik açıkladı. Aslında böyle bir sürprizi başbakanın açıklaması gerekirdi. Ama ona nasip olmadı" dedi.
 Günde bir simit parası oranında zam yapan Başbakanın, dört kişilik bir ailenin üç öğünde bu simidi 12’ye nasıl böleceğini de hesabını yapmasında fayda olduğunu da söyleyen Vural, "Faruk Çelik allayıp pullayıp öyle bir takdim etti ki, aman Allahım. Kimi kandırıyorsunuz? Verilen zam yıllık ortalama yüzde 6’dır, yüzde 8.5 diyorlar. İnsaf ya. O kadar alladılar pulladılar ki, o zaman bunu böyle bir hediye paketiyle takdim etmekten başka çaremiz kalmadı" dedi. Türkiye'de açlık sınırının 985 lira olduğunu, asgari ücretin ise 774 lira olduğunu belirten Vural, şöyle devam etti:
 "Geçen sene açlık sınırı 940 lira, şimdi 985 liraya çıkmış; 45 lira artmış. Senin verdiğin zan 33 lira. Açlık sınırındaki artış kadar bile vermediler de dalga geçiyorlar. Bir elleri yağda bir elleri balda, sırça köşklerde oturuyorlar. Bir de anlı şanlı Asgari Ücret Tespit Komisyonu Toplantısı yapıyorlar. Ne toplantısı ya? Bu kadar toplanmaya ne gerek var. Endekse vurun, ‘bir simit parası kadar zam yapacağız’ deyin olsun bitsin. Toplanmaya ne gerek var? Hükümet 2013 yılında da kemer sıkma politikasına devam edecek. Ama artık kemerde sıkacak delik kalmadı. Yakında mide küçültme ameliyatlarını ekonomik tedbir olarak getireceklerdir herhalde."
 ODTÜ’de yaşanan olaylara da değinen Vural, olayları sadece ODTÜ ekseninde değerlendirilmesinin yanlış olacağını, üniversitelerde PKK ve KCK'nın gençlik yapılanmasının baskı uyguladığını ve çatışma ortamı oluşturduğunu söyledi.
 Bir soru üzerine Cumhurbaşkanı Abdullah Gül ve Başbakan Erdoğan'ın ODTÜ Rektörü ile görüşmesinin yeterli olmadığını, Rektörler Kurulu'nun toplanması gerektiğini belirten Vural, "Yapacakları açıklamalar, hükümetin 10 yıllık icraatlarını methiye değil, yetiştirdikleri gençlerin geleceği ve huzuruna yönelik olmalıdır. Bizim heba edilecek gençliğimiz yoktur" dedi.
 Böcek tartışmaları ve MHP’de böcek araması yapıp yapılmadığına yönelik bir başka soruyu da cevaplayan Vural, "Koyan daha iyi bilir. Bunu en iyi bilen iktidardır. Koydukları yeri biliyorsa gelsin alsınlar" diyerek, Başbakan Erdoğan'ın "Derin devlet bitmez" sözlerini de "Derin devlet bitmez tabi, koruma ve kollama altına aldınız" şeklinde değerlendirdi.
 ANKA
  