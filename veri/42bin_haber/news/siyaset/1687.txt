Bakan Yılmaz'dan Türk okuluna ziyaret
Savunma Bakanı İsmet Yılmaz, Japonya'nın başkenti Tokyo'da faaliyet gösteren Türk okulunu ziyaret etti. Bakan Yılmaz, ziyaret sırasında okul hakkında bilgi aldı.
Japonya ziyaretini sürdüren Savunma Bakanı Yılmaz, Tokyo'nun merkezi bir yerinde bulunan ve Türklerin işlettiği Jingumae Uluslararası Okulu'nu ziyaret etti. Bakan Yılmaz'ı okul girişinde Horizon Japonya Uluslararası Okulları Yönetim Kurulu Başkanı Mustafa Arslan ve Okul Müdürü Kenan Ulu karşıladı. Savunma Bakanı Yılmaz ilk önce okulda Japonların eğitim gördüğü bölümü gezdikten sonra Türkler tarafından işletilen bölümü gezdi. Okul öğrencileri, Bakan Yılmaz'ı çiçeklerle karşıladı. Öğrencilerle bir süre sohbet eden bakan, hatıra fotoğrafı da çektirdi. Bakan Yılmaz, sınıfları gezerken Okul Müdürü Ulu da okul hakkında bilgi verdi. Sınıfları tek tek gezen Bakan Yılmaz, okulda verilen eğitim, eğitim kadrosu ve öğrencilerle ilgili sorular sordu. Savunma Bakanı Yılmaz'ın sınıfları gezmesinin ardından Horizon Japonya Uluslararası Okulları Yönetim Kurulu Başkanı Arslan, Japonya'da faaliyet gösteren Türk okulları hakkında bilgi verdi. Mustafa Arslan'ın Bakan İsmet Yılmaz'a plaket sunmasının ardından bakanının okul ziyareti son buldu. 

Tokyo'nun en seçkin semtlerinden Harajuku'da 2007 yılından beri faaliyet gösteren Jingumae Uluslararası Okulu, devlet okuluyla aynı kampüsü paylaşıyor. 21 ayrı ülkeden öğrencinin yer aldığı okul, Japonya genelinde Eğitim Bakanlığı'nın akredite ettiği 22 okuldan bir tanesi. Ayrıca okul, Cambridge Üniversitesi'nin Japonya temsilciliğini de üstlenmiş durumda.