İçişleri Bakanı Şahin Hakkari'de
İçişleri Bakanı İdris Naim Şahin, terörle mücadelenin 2013 yılında da kesintisiz şekilde devam edeceğini belirtti.

Yeni yıla Hakkari'de giren İçişleri Bakanı Şahin, sabah saatlerinde Hakkari Dağ ve Komando Tugayı Komutanlığı'nı ziyaret ederek Mehmetçik ile kahvaltı yaptı.

Daha sonra beraberindeki heyetle birliği gezen Şahin, gazetecilere yaptığı açıklamada, 2012 yılının Türkiye için başarılı bir yıl olduğunu vurgulayarak, Türkiye'nin dünya ülkeleri ligindeki yarışta bir adım daha öne geçtiği bir yılı geride bıraktıklarını söyledi.

Dünyada ekonomik krizin kendisini iyiden iyiye his ettirdiği bir yılda Türkiye ekonomisinin krizden etkilenmeden istikrarını koruduğunu bildiren Şahin, güvenlikte de geçmiş yıllara göre önemli başarılar elde edildiğini dile getirdi.

2012 yılının özellikle terör olaylarının bertaraf edilmesi ve terör örgütleriyle mücadele açısından başarılı bir yıl olarak geride kaldığına değinen Şahin, uyuşturucu ticareti ve kaçakçılık faaliyetleri ile mücadelede de büyük başarı sağlandığını ifade etti.

Şahin, bütün güvenlik personeline ve terörle mücadelede görev alan Türk Silahlı Kuvvetleri'ne teşekkür ederek, '2013 yılı, İnşallah Türkiye için kendisiyle yarışacak bir yıl olacak ve her alanda inanıyorum ki daha büyük başarılara imza atacağız' dedi.

Millet olarak 2013 yılı ve devamı yıllarda dünya ile yarışan bir Türkiye idealini hayata geçirmeye devam edeceklerine dikkati çeken Şahin, şunları kaydetti:

'Terörle mücadele 2013 yılında da kararlılıkla ve kesintisiz devam edecektir. Terörle mücadelede Türkiye'nin hedefi ve ilkeleri şudur. Terör örgütü, Türkiye sınırlarında halkımızı rahatsız edemeyecek duruma gelinceye kadar, kan dökemez, eylem yapamaz duruma gelinceye kadar ve halkımıza düşmanlığını devam ettirecek tek bir terörist kalmayıncaya kadar terörle mücadele kesintisiz şekilde devam edecektir. Bizim 2012 yılındaki konseptimiz 2013 yılında da aynen devam edecektir. Ama terörle mücadele entegre bir mücadeledir. Bu mücadele sadece eli silahlı terörist ile sınırlı değildir. Milletimizin ve devletimizin uğraşı, psikolojik, sosyolojik, ekonomik ve siyasi yönleriyle yine devam edecektir.'

Askeri birlikteki incelemelerinin ardından Hakkari-Van karayolundaki Zap Jandarma Karakolu'nu ziyaret eden Şahin, burada da askerlerle bir araya geldi.

Karakolda görevli 3 askerin ailesini cep telefonu ile arayarak sohbet eden Şahin, daha sonra Van'ın Başkale ilçesine hareket etti.

Bakan Şahin'e ziyaretlerinde, Hakkari Valisi Orhan Alimoğlu, Van Valisi Münir Karaloğlu, Van Jandarma Asayiş Kolordu Komutanı Korgeneral Yıldırım Güvenç, İçişleri Bakanlığı Müsteşar Yardımcısı Aziz Yıldırım, Emniyet Genel Müdür Yardımcısı İsmail Baş ve Jandarma Harekat Dairesi Başkanı Tümgeneral Mehmet Çörten de eşlik etti.