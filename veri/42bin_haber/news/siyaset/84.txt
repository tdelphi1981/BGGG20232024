'Engelsiz Kart'a Bakan Şahin de destek verdi
Adana Büyükşehir Belediyesi Başkanvekili Zihni Aldırmaz'ın 'Kartvizitleriniz engelsiz olsun' kampanyasına, Aile ve Sosyal Politikalar Bakanı Fatma Şahin de destek verdi.
 Gaziantep'teki '7. Dünya İpekyolu Belediye Başkanları Forumu'na katılan Zihni Aldırmaz, burada görüştüğü Bakan Fatma Şahin'e, görme engellilerin rahatça okuyabildiği kabartma kartvizitinden sundu. Aldırmaz, başta kamu görevlileri olmak üzere, herkesin kartvizitinin engelsiz olması için kampanya başlattığını anlattı. Aldırmaz'ın kampanyasından etkilenen Bakan Şahin, destek vereceğini, belediye başkanlarının bu konuda duyarlı olmasının sevindirici olduğunu söyledi.
 Zihni Aldırmaz'ın çalışmasını önemli bulduğunu belirten Aile ve Sosyal Politikalar Bakanı Fatma Şahin, "Bu, önemli bir çalışma. Aslında belediyelerimizin, başkanlarımızın bu konuda hassasiyetinin çoğaldığını da gösteriyor. Çok sevindirici bir gelişme. Çünkü bunlar, engellilerimizin yaşam kalitesini yükseltmek için olmazsa olmaz çalışmalar. Bunu düşünenler, bunun arkasından engelliyle ilgili, engellinin eğitimi, sağlığı, istihdamıyla, ulaşımıyla ilgili de bütün çalışmaları yapıyorlar. Bu, önemli bir uslup meselesi." şeklinde konuştu.
 Büyükşehir Belediyesi Başkan Vekili Zihni Aldırmaz, Fatma Şahin ile birlikte başta İstanbul Büyükşehir Belediye Başkanı Kadir Topbaş, Antalya Büyükşehir Belediye Başkanı Mustafa Akaydın ve Prof. Dr. Deniz Ülke Arıboğan olmak üzere, foruma katılan konukların büyük bölümüne engelsiz kartlardan verdi, engellilerle ilgili duyarlı olunması gerektiğini anlattı.
 Büyükşehir Belediyesi Başkan Vekili Zihni Aldırmaz'ın başlattığı, 'Kartlarınız Engelsiz Olsun' kampanyasına, daha önce de Kalkınma Bakanı Cevdet Yılmaz, destek verdiğini açıklamıştı.
 CİHAN