'Kadrolar imam hatip mezunları ile dolduruldu'
 
  Genç, "Başbakan Erdoğan ve Cumhurbaşkanı Abdullah Gül’ün tek hedefi var: Laik Türkiye Cumhuriyeti Devleti’ni ortadan kaldırmak. Onun için kadrolaştılar. Ayrıca bu ülkeyi parçalamaya çalışan emperyalist güçlerle işbirliği yapıyorlar" dedi.
 
 CHP Turgutreis Belde Teşkilatı tarafından Belediye Meclis Salonu’nda, ’Adalet ve Demokrasi Haftası’ etkinlikleri kapsamında düzenlenen ’Hukuk ve Demokrasi’ paneline konuşmacı olarak CHP Muğla Milletvekili Ömer Süha Aldan ile Tunceli Milletvekili Kamer Genç katıldı. Muğla CHP İl Başkanı Mustafa Öztürk, CHP Bodrum İlçe Başkanı Okan Özsu, Turgutreis Belediye Başkanı CHP’li Mehmet Dinçberk, CHP Belde Başkanı Funda Akçalı ve yaklaşık 300 kişinin dinlediği panel öncesinde gazeteci yazar Uğur Mumcu için saygı duruşunda bulunuldu. Salona alkışlarla giren Kamer Genç’e Bodrumluların ilgisi büyük oldu.
 
 Mumcu’nun arkadaşı öğretim görevlisi Semih Tahaoğlu, onunla ilgili ilkokul anılarını, Güldal Mumcu ile Uğur Mumcu’nun tanışmalarını anlattı. Emekli öğretmen Gülbahar Gül, Mumcu’nun demokrasi ve adaletle ilgili gazete yazılarından örnekler sundu. Üniversite öğrencisi Gözde Yanık da Mumcu’nun iki kitabından günümüzde güncelliğini koruyan sözlerinden alıntılar yaparak okudu.
 
 Yoğun izdiham nedeniyle izleyenlerin yarısının ayakta izlediği panelde konuşmacıların sözleri sık sık alkışlarla kesildi. 65 yıllık CHP’li, 83 yaşındaki Fatma Sözen, paneli elindeki Uğur Mumcu broşürünü bırakmadan dikkatle dinledi. Sözen, "Mumcu’yu hep okurdum. Onun yazılarını özledim" dedi.
 
 GENÇ: DEVLET KADROLARI İMAM HATİPLİLERLE DOLDURULDU
 
 Konuşmasında Başbakan Erdoğan ve Ak Parti Hükümeti’ne sert eleştirilerde bulunan Kamer Genç, devlet kadrolarının imam hatip mezunları ile doldurulduğunu söyledi. İmam hatiplilere karşı kin ve nefret duygusu içinde olmadığını vurgulayan Genç, şunları kaydetti:
 
 "Başbakan Erdoğan ve Cumhurbaşkanı Abdullah Gül’ün tek hedefi var: Laik Türkiye Cumhuriyeti Devleti’ni ortadan kaldırmak. Onun için kadrolaştılar. Ayrıca bu ülkeyi parçalamaya çalışan emperyalist güçlerle işbirliği yapıyor. Barzani ve PKK ile görüşmeyi şerefsiz ve alçak ilan eden Erdoğan daha sonra kendisi görüşüyor. Bu ne demektir? Ak Parti’li bir milletvekiline ’Sizde kişilik yok. Parmağını indir kaldır yapıyorsunuz, Erdoğan bir kanun getirse önünüze, kadını erkek, erkeği kadın yapan kanun, buna evet dersiniz’ dedim. ’Evet’ dedi. Anayasa Mahkemesi Başkanı bugün Erdoğan ne diyorlarsa onu yapıyor. Her gün beraber kebap yiyorlar. Yargının böyle başı olur mu? Hakim verdiği karar nedeniyle ölümle tehdit ediliyorsa, bu ülkede yargının olduğundan nasıl söz edeceksiniz? Tayip Erdoğan o kadar şımarmış ki ’Ben başkan olacağım, bakanları, milletvekillerini ben atayacağım. Meclisi feshedeceğim’ diyor. Bu, halkı, dana yerine, koyun yerine koymaktır. Basın patronları korktuklarından Meclis’e getirdiğimiz belgeli yolsuzlukları yazamıyor."
 
 Daha sonra basın mensuplarının sorularını yanıtlayan Kamer Genç cumhurbaşkanlığı için aday olduğunu belirterek, "Tabii ki adayım. Benim Abdullah Gül’den ne eksiğim var. Aksine siyasetteki deneyimimle fazlalığım var. Onlar benim yanımda çocuk kalır. Ama tabii sizler bunları yazmazsınız" dedi.
 
 ’YAŞASAYDI İÇERDE OLURDU’
 
 CHP Muğla Milletvekili Ömer Süha Aldan ise konuşmasında, "Uğur Mumcu bize bu dünyaya başka bir açıdan bakmayı öğretti. İşin perde arkasını düşünmeye yönlendirdi. AK Parti de kendi yarattığı yargı ile aydınları cezaevine doldurarak korku salmaya devam ediyor. Uğur Mumcu da bugün yaşasaydı, yazacaklarından dolayı içeride olurdu" diye konuştu.
 
 Yaşar ANTER/BODRUM (Muğla), (DHA) 
  