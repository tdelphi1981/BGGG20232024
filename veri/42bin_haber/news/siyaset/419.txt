Gül, TÜBİTAK ödül töreni fotoğraflarını paylaştı
 
 Cumhurbaşkanı Abdullah Gül, TÜBİTAK Bilim, Özel, Hizmet ve Teşvik Ödül Töreni’ne ait fotoğraflarını Twitter’dan paylaştı. 
 Cumhurbaşkanı Gül, Twitter hesabından yaptığı açıklamada, önceki gün Çankaya Köşkü’nde gurur duyduğu bir merasim yaptıklarını hatırlattı. 
 Uluslararası başarılara imza atan Türk bilim insanlarına TÜBİTAK ödüllerini verdiğini bildiren Gül, "Özellikle öğrencilerin ve gençlerin dünyaca bilinen bu seçkin bilim adamlarını yakından tanımalarını ve onları örnek almalarını istediğim için bu fotoğrafları sizlerle paylaşıyorum" ifadelerini kullandı. 
 Mühendislik bilimleri dalında ödül alan Prof. Özlem Keskin Özkaya’nın fotoğrafını paylaşan Gül, Özkaya’nın kanserin tedavisiyle ilgili hücre çalışmaları yaptığını, dünyanın en meşhur üniversite ve araştırma merkezlerinde yaptığı çalışmalarla dikkati çektiğini bildirdi. Gül, fotoğrafta ödülü elinde tutan çocuğun da Özkaya’nın kızı olduğunu yazdı. 
 Twitter hesabında fotoğraflarına yer verdiği Prof. Hasan Tayfun Özçelik’in de genetik bilimindeki çalışmaları nedeniyle ödül aldığını belirten Gül, Özkaya’nın, ABD’nin en seçkin üniversitelerinde isminden söz ettiren ve bu alanda çığır açan bir Türk bilim adamı olduğunu kaydetti. 
 Sosyal bilimler dalında ise ödülü Türkiye’nin yetiştirdiği seçkin sosyal bilimcilerden Prof. Ziya Öniş’in aldığını ifade eden Gül, ayrıca farklı alanlarda 12 genç bilim insanına teşvik ödülleri verdiklerini, ileride bu kişilerin içinden dünya çapında başarıya sahip bilim insanlarının çıkacağına inandığını bildirdi. 
 Cumhurbaşkanı Gül, "Ödül verdiğim bilim insanlarının hayat öykülerini okursanız, siz de benim gibi büyük gurur duyacaksınız" değerlendirmesinde bulundu.