CHP: 'SGK, mahrem sağlık bilgilerimizi sattı'
 
 CHP Mersin Milletvekili Aytuğ Atıcı, Meclis'te düzenlediği basın toplantısında, SGK'nın, vatandaşların hastalıklarının neler olduğu ve hangi ilaçları kullandığına ilişkin bilgileri bir firmaya 72 milyon liraya sattığını öne sürdü.  Bunun Türkiye Cumhuriyeti tarihinde bir ilk olduğunu ve asla kabul edilemeyeceğini belirten Atıcı, AK Parti Hükümeti'nin, ''sağlıkta dönüşüm'' adı altında, halkın sağlığını ve bilgilerini de sattığını ileri sürdü.  Sağlık Bakanlığı'nın kamu ve özel tüm sağlık kuruluşlarına başvuranların kişisel bilgilerini ve kendisine verilerin hizmetin ''Sağlık Net-2 Sistemi'' kapsamında tek bir merkezde toplamaya başladığını kaydeden Atıcı, ''Bu bilgiler arasında bütün kimlik ve iletişim adresleri, alkol ve sigara kullanımı, gebelik testi sonuçları, son adet tarihi ve hatta babanın kan grubu bile bulunuyor'' dedi.  Atıcı, şöyle devam etti:  ''Bu bilgiler, sigorta şirketleri ve sağlık sektöründeki firmalar için çok değerli. Bu bilgileri satın alan firmalar, iletişim adreslerimizden bizlere ulaşarak, 'şu bitkiyi, şu ilacı kullanın' diye bizleri arayacaklar. Babanın kan grubunu ne yapacaksınız Bir uyuşmazlık söz konusu olduğunda nasıl şantajlar yapılabilir, düşünebiliyor musunuz Hükümet'in sağlıkta satmadığı hiçbir şey kalmamıştı, şimdi de kişisel verilerimizi satıyor.  Bu talepler, George Orwell'in '1984' adlı romanında tarif ettiği, herkesi fişleyen, hayatı zindan eden, geçmişin olmadığı, herkesin 24 saat kontrolde olduğu totaliter düzendeki 'Sevgi Bakanlığı'nı hatırlatıyor.  AKP zihniyeti mahrem olan ilaç ve hastalık bilgilerimizi satarak, yine mahrem olan diğer sağlık bilgilerimizi de satacağının işaretini vermiştir. Bu durum özel hayata müdahaledir, asla kabul edilemez.  Sağlık Bakanı, halkımıza daha fazla zarar vermeden derhal istifa etmeli ya da görevden alınmalıdır.''  AA