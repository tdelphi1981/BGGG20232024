Meclis rekortmeni yine o oldu
TBMM eski Başkanı Mehmet Ali Şahin, Meclis’in yeni benzin rekortmeni oldu.
 TBMM eski Başkanı Mehmet Ali Şahin, Meclis’in yeni benzin rekortmeni oldu. Şahin’in makam aracı 15 ayda 33 bin 888 liralık benzin yaktı. Daha önce Akdeniz İçin Birlik Parlamenter Asamblesi Başkanı AKP’li Zeynep Armağan Uslu, bir yılda 30 bin 887 liralık benzin faturası çıkarmış ve TBMM’deki Komisyon Başkanları arasında ilk sırayı almıştı.
 CHP İstanbul milletvekili Mahmut Tanal, TBMM eski Başkanı Mehmet Ali Şahin’e tahsis edilen makam aracının, yakıt masrafını sordu. Tanal’ın önergesini cevaplayan TBMM Başkanvekili Mehmet Sağlam, Şahin’in makam aracının, 5 Temmuz 2011- 31 Ekim 2012 tarihleri arasında, 33 bin 888 liralık benzin harcadığını ve faturanın TBMM bütçesinden ödendiğini açıkladı. Geçen dönem AKP Antalya milletvekili olan Şahin, bu dönem Karabük’ten parlamentoya girdi.
 TBMM’deki komisyon başkanları arasında benzin masrafı açısından Uslu’dan sonra en çok harcamayı, bir yılda 25 bin 407 lira ile, Akdeniz Parlamento Asamble Başkanı Ziyaettin Akbulut yapmıştı. En az faturayı ise, bir yılda 6 bin 454 lira ile, AB Uyum Komisyonu Başkanı Mehmet Tekelioğlu getirmişti.
 Gazeteport