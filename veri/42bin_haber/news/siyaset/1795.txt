Demirtaş'ın sağlık durumu iyi
Diyarbakır'da hastanede tedavi altına alınan BDP Genel Başkanı Selahattin Demirtaş'ın koroner anjiyografi sonucunda kalp damar problemine rastlanmadığı bildirildi.
Memorial Diyarbakır Hastanesi Kardiyoloji Uzmanı Dr. Cegerğun Polat, gazetecilere yaptığı açıklamada, dün sabah saatlerinde göğüs ağrısı, göğüste sıkışma şikayetleri ile Diyarbakır Memorial Hastanesi'ne başvuran BDP Genel Başkanı Demirtaş'ın takipleri için hastaneye yatırıldığı, yaklaşık 24 saat yapılan izlemler sonucunda bugün sabah saatlerinde efor testi uygulandığını söyledi.

Efor testi sonucuna göre koroner anjiyografi kararı alındığını kaydeden Polat, koroner anjiyografi sonucunda ise Demirtaş'ta kalp damar problemine rastlanmadığını bildirdi.

Demirtaş'ın genel durumunun iyi olduğunu belirten Polat, şöyle konuştu:

'Hastamızın medikal tedavileri düzenlendikten sonra taburcu edilmesi planlanmaktadır. Koldan yaptığımız koroner anjiyografide tıkayıcı, hayatı önem taşıyan ciddi bir darlık saptamadık. Başka problemleri yok değil. Onunla ilgili birimlerle görüş alışverişinde bulunduk. Medikal izleyebileceğimiz şikayetleri mevcut. Demirtaş'ı ya bu akşam ya da yarın sabah taburcu edeceğiz.'

Diyarbakır Bağlar Belediye Başkanı Yüksel Baran, hastanede tedavi gören Demirtaş'ı ziyaret etti. Hastane çıkışında AA muhabirine açıklama yapan Baran, 'Kendisini gördük. Gayet sağlıklıydı. Herkese selam söylüyordu. Herhalde birkaç saat daha kontrol altında tutulacak. Akşama doğru taburcu edilmesini bekliyoruz' dedi.

Öte yandan, çok sayıda partili de hastaneye gelerek, Demirtaş'ı ziyaret etti.