Yeni anayasada uzlaşılan 35 madde
 
 Anayasa Komisyonu Başkanı Prof. Dr. Burhan Kuzu, anayasa çalışmalarının en geç mayıs ayında tamamlanacağını söyledi. Kuzu, 2011 seçimlerinde Yalova'da AK Parti'den aday adayı olan Ali Demirhan'ın sahibi olduğu Demirhan Hukuk Bürosu'nun açılışına katıldı. Yalova'nın tanınmış iş adamlarından olan Demirhan'ın bürosunda yeni anayasaya ilişkin gelinen son durumu aktardı. 
 
 Burhan Kuzu, AK Parti Yalova İl Başkanlığı tarafından düzenlenen "Başkanlık sistemi ve anayasa" konulu konferansa katılmak üzere Yalova'ya geldi. Kuzu, burada basın mensuplarının sorularını cevapladı. Kuzu, anayasa hazırlık çalışmalarının ne aşamada olduğunun sorulması üzerine, şu cevabı verdi: 
 
 35 MADDEDE MUTABAKAT VAR 
 
 "Yeni bir anayasa hazırlığı var şu anda. 2 yılı aşkın süredir siyasi partilerimiz bu manada elinden geleni yapmaya çalışıyor. Biraz ağır gidiyor ama bir noktaya geldi. Ağır gitmesinin sebebi, her maddenin oy birliği ile geçmesinin gerekmesidir. Bu doğru. Oy birliği olmadığı zaman diğer siyasi partiler itiraz eder. Bir konu üzerinde oy birliğinin sağlanması da oldukça güç oluyor. Gelinen noktada 80 küsur maddede görüşme yapıldı. Çoğu özgürlüklerle alakalı olmak üzere bunun 30-35'i üzerinde mutabakat var. 
 
 140 MADDEDEN OLUŞMASI HEDEFLENİYOR 
 
 Oy birliği ile geçen maddeler yeşil ile yazılıyor. Diğerleri ise kırmızı-yeşil yazılıyor. Maddenin anlaşma olan kısmını yeşil, anlaşma olmayan bölümünü kırmızı ile yazıyoruz. Hangi partinin ne dediğini de oraya not olarak düşüyoruz. Bir maddede takılıp kalınmıyor. Yola devam ediliyor. Sonradan o maddelere geri dönülüyor. Anayasanın 130-140 maddeden oluşması hedefleniyor." 
 
 ALT KOMİSYONUN SÜRESİ NİSANIN SONUNA KADAR UZATILDI 
 
 Alt komisyonun kararlaştırdığı sürenin aslında 31 Aralık 2012'de dolduğunu hatırlatan Kuzu, önümüzdeki döneme ilişkin bilgi verdi: "Ancak Meclis Başkanımızın diğer siyasi parti liderleri ile yaptığı toplantıda 3 aylık bir süre daha alındı. Nisanın sonunda da bu süre sona eriyor. 23 Nisan'a kadar uzayabilir. Mayıs ayına kadar da gidebilir. Mayıs ayında 1.5 yıllık süre dolmuş olacak. Doküman sorunumuz yok. Herkesin görüşü alındı. 24-25 binden fazla vakıf, dernek, sendika, STK'lar ve meslek kuruluşlarının görüşleri alındı. Parlamentoda olmayan tüm siyasi partilere yazı gönderildi. Görüşleri alındı. Meclis Başkanımız üniversitelere yazı gönderip görüşlerini aldı. Kurulan site aracılığı ile vatandaşların da görüşü soruluyor. Toplanan tüm bilgiler ilgili yerlere sunuldu. Şu anda yazım devam ediyor" dedi.