Türk ve Akat Öcalan ile görüştü
İmralı görüşmelerinde yeni bir sayfa açıldı. İddiaya göre MİT ve avukatlarının yanı sıra Ahmet Türk ve Ayla Akat Ata, bugün Öcalan ile görüştü 
 Demokratik Toplum Kongresi (DTK) Başkanı ve Mardin Bağımsız Milletvekili Ahmet Türk ve BDP Batman milletvekili Ayla Akat Ata'nın bugün İmralı adasında bulunan bölücü terör örgütü PKK elebaşı Abdullah Öcalan ile görüştükleri ve Ada'dan döndükleri belirtildi. BDP'nin Türk ve Akat ile görüştükten sonra bir değerlendirme yapacağı ve görüşmeye ilişkin açıklama yapılıp yapılmayacağına sonra karar vereceği belirtildi. Öcalan en son Temmuz 2011'de avukatları ile görüşmüştü. 
 BDP'Lİ ÖNDER'DEN ÖCALAN İLE GÖRÜŞME AÇIKLAMASI
 
 Başbakan Recep Tayyip Erdoğan'ın İmralı'da Abdullah Öcalan ile görüşmelerin sürdüğünü açıklamasından sonra gündeme gelen BDP'nin İmralı ziyareti bugün gerçekleşti. Dün Ankara'dan İstanbul'a geçen DTK Başkanı ve Mardin Bağımsız Milletvekili Ahmet Türk ile BDP'nin avukat olan Batman Milletvekili Ayla Akat'ın bugün İstanbul'dan İmralı adasına gittikleri ve Abdullah Öcalan ile görüşüp adadan döndüklere bilirtildi.
 
 Gün boyu yaşanan bu gelişme ile ilgili hiç bir BDP yetkilisi açıklama yapmezken, adadan dönen Türk ve Akat ile BDP'nin görüşeceği ve görüşmeye ilişkin açıklama yapılıp yapılmayacağına sonra karar verileceği belirtildi. BDP ve PKK'nın Avrupa sorumluları Başbakan'ın açıklamalarından sonra İmralı'dan gelecek olan haber ve açıklamaların kendilerini bağlayacağını açıklamışlardı. 
 
 20 YIL SONRA BULUŞTULAR
 
 Abdullah Öcalan, 20 yıl sonra Ahmet Türk’le bu kez İmralı’da bir araya geldi. Ahmet Türk, DEP Genel Başkanı olduğu 8 Haziran 1993 tarihinde Lübnan’ın Bareliyas kasabasında Abdullah Öcalan’la buluşmuştu. PKK’nın ateşkes ilan ettiği açıklanan bu toplantıda Abdullah Öcalan, dönemin DEP Genel Başkanı Ahmet Türk, Irak Kürdistan Yurtseverler Birliği lideri Celal Talabani ve Kürdistan Sosyalist Partisi Genel Sekreteri Kemal Burkay’la birlikte poz vermişti.
 
 
 
 DEMİRTAŞ DOĞRULADI
 
 ANF'nin haberine göre, BDP Eşbaşkanı Selahattin Demirtaş, DTK Eşbaşkanı Ahmet Türk ile BDP Milletvekili Ayla Akat'ın İmralı'ya giderek Kürt Halk Önderi Abdullah Öcalan ile görüştüklerini doğruladı.
 
 Demirtaş, Ahmet Türk ve Ayla Akat'ın İmralı'ya giderek Öcalan'la görüştüklerini, görüşmeyle ilgili açıklamanın önümüzdeki günlerde yapılacağını söyledi. Demirtaş, görüşmenin olumlu geçtiğini de sözlerine ekledi.
 
 Abdullah Öcalan'ın avukatları en son 27 Temmuz 2011'de İmralı'da bir görüşme gerçekleştirmişti.
 
 DHA