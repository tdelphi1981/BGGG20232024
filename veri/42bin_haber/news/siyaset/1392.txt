Dışişleri Bakanlığı'ndan İsrail'e kınama
Dışişleri Bakanlığı, İsrail makamlarının, işgal altındaki Filistin topraklarında yürüttüğü yerleşim faaliyetlerine bir yenisini ekleyerek, Batı Şeria'daki Bet Al yerleşiminde 90 yeni birimin inşaına, Beytüllahim'in güneyindeki yasa dışı yerleşim birimlerinde toplam 346 yeni yerleşim için planlama sürecinin başlatılmasına onay vermesini, şiddetle kınadığını bildirdi.
Bakanlıktan yapılan açıklamada, İsrail'in, Filistin topraklarında sürdürdüğü tüm yerleşim faaliyetlerinin, uluslararası hukukun ihlali olduğu vurgulandı. İsrail'in, uluslararası toplumun tüm çağrılarına rağmen yasa dışı yerleşim faaliyetlerini ısrarla sürdürmesinin iki devletli barış vizyonunu tahrip ettiğinin altı çizildi. 

Öte yandan, Dışişleri Bakanlığı, Türkiye ile Hindistan arasında 1986 yılından bu yana dışişleri bakanlıkları müsteşarları düzeyinde yapılmakta olan siyasi istişarelerin müteakip toplantısının, 18-19 Şubat 2013 tarihlerinde Yeni Delhi'de düzenleneceğini bildirdi. 

Sözkonusu istişarelerin, Müsteşar Büyükelçi Feridun Sinirlioğlu ile Hindistan Dışişleri Bakanlığı Müsteşarı Büyükelçi Sudhir Vyas arasında gerçekleştirileceği ifade edildi. İstişarelerde ikili ilişkilerin yanısıra, iki ülkeyi ilgilendiren bölgesel ve uluslararası konuların da ele alınacağı kaydedildi. 

Türkiye'nin, tarihi ilişkilere sahip olduğu Hindistan'ı, gerek Asya bölgesi ve G-20 forumu bağlamında, gerek küresel düzeyde önemli bir ortak olarak gördüğü ve bu ülkeyle ilişkilerini her alanda geliştirme iradesini taşıdığı vurgulandı.