Gökyüzünün demir kartalları
Türk Silahlı Kuvvetlerinin terörle mücadelede en önemli vurucu gücü olan taarruz helikopterleri pilotlarının yetiştirildiği Kara Havacılık Okulu, kapılarını basına açtı.

 Terörle mücadelede ön saflarda yer alan helikopter pilotları, Ankara Güvercinlik’te, Tuğgeneral Fatih Bengi’nin komuta ettiği Kara Havacılık Okul Komutanlığı’nda yetiştiriliyor. 
Kara Havacılık Okul Komutanlığı, alanında dünyanın en önemli okullarından biri olarak gösteriliyor. Okulda, ileri teknolojiler kullanılıyor ve her yıl yenilenen programlarla gece gündüz demeden her türlü arazi ve hava şartında harp edecek pilotlar yetiştiriliyor. 
Sadece ABD ve İngiltere’de var 
En ileri eğitim olanaklarının kullanıldığı okulda pilotlar, benzeri sadece ABD ve İngiltere’de bulunan simülasyon merkezinde uçuş ve gerçek helikopterle verilemeyecek acil durum eğitimleri alıyor. Taarruz helikopterlerinin pilotları, Kara Havacılık Okulu’nun yetiştirdiği en seçkin pilotlar arasında yer alıyor. Bu pilotlar, yüksek ateş gücüyle sarp arazilerde teröristlere saklandıkları yerleri dar ediyor. Yürümenin bile zor olduğu sarp araziye indirme yapan genel maksat helikopterleri pilotları, terörle mücadelede Mehmetçiğin yüzünü güldürüyor. 
En zor görev şehitleri taşımak 
Türk helikopter pilotları dünyanın en iyi kara havacılık pilotları arasında gösteriliyor. Operasyona katılmayan, muharebeye girmeyen helikopter pilotu yok, ancak pilotlar için en zor görev çatışmalarda şehit düşen Mehmetçiği taşımak. Yaralı bir askeri hastaneye ulaştırmak ise pilotlar için en zor sınavlardan biri. 
Pilotlar sadece terörle mücadelede değil, doğal afetlerde de önemli görevler üstleniyor. Zaman zaman gündeme gelen ‘’Helikopterler geç intikal etti, hava şartları uygundu, ama helikopter desteği sağlanmadı’’ eleştirileri ise helikopter pilotlarının en büyük üzüntüsü.