'Sayın Bahçeli, elemanlarınız çok terbiyesiz'
Bahçeli'nin Silivri ziyaretinde gerginlik...
Silivri Cezaevi'nde tutuklu bulunan eski Genel Kurmay Başkanı Orgeneral İlker Başbuğ ve MHP Milletvekili Engin Alan'ı ziyaret edecek olan MHP Genel Başkanı Devlet Bahçeli'nin Silivri'deki ilk durağı ilçe teşkilatı oldu. Bahçeli, burada "Devletin başına devlet gelecek" sloganları ile karşılandı. Bahçeli, ilçe binasına girdikten sonra bir gazetecinin görevini yerine getirmesiyle ilgili şikayetini dinledi. Gazeteci Bahçeli'ye hitaben "Sayın Bahçeli, elemanlarınız çok terbiyesiz. Beni rahatsız ve taciz ettiler." diye şikayette bulundu.
Daha sonra Bahçeli'nin, ilçe teşkilatıyla basına kapalı görüşeceği belirtilerek, basın mensupları bina dışına çıkarıldı. Bu sırada partililerden biri Bahçeli'ye hitaben konuşan haberciyi Ocak Başkanı'nın çağırdığını bildirdi ancak gazeteci bu isteği yerine getirmedi.

Bu olaydan kısa süre sonra da teşkilatın bulunduğu binanın kapısı bir anda karıştı. Kimliği açıklanmayan bir kişi Samanyolu Televizyonu'nun Muhabiri Mustafa Kurtaran ile Kameramanı Ali İhsan Yıldırım'a, "Kimsin sen ocak başkanını çağırıyorsun" diyerek yumruklu saldırıda bulundu. 

Kavga, diğer partililer ile polisin araya girmesiyle yatıştırıldı. Yaklaşık bir saat ilçe binasında kalan Bahçeli, buradan ayrıldıktan sonra polis, Kurtaran ve Yıldırım'a saldıran kişiyi basın mensuplarının şikayeti üzerine gözaltına aldı.