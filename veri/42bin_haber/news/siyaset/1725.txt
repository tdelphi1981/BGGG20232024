Erdoğan: Benim vasiyetim en az 3 çocuk
Başbakan Erdoğan, Siirt'te yaptığı konuşmada "Benim vasiyetim biliyorsunuz; en az 3 çocuk. Dün Ankara'da katıldığım toplantıda bir bayan 'en az 5 çocuk' dedi. Siirt'te de zaten 5'ten aşağısı kurtarmaz." dedi.
Başbakan Recep Tayyip Erdoğan, tüm dünya kadınlarının 8 Mart Dünya Kadınlar Günü'nü kutlayarak, 'Kadınların hak mücadelesini bir insanlık mücadelesi olarak görüyoruz. Bu insanlık mücadelesinde her zaman onlarla birlikte hareket edeceğiz. Artık siyasette de kadının adı var. 2002'de kadın milletvekili oranı yüzde 4, bugün ise yüzde 14'e yükseldi. Biz şuna inanıyoruz: Kadınlar gelişirse, Türkiye gelişir, anneler değişirse çocuklar değişir, Türkiye değişir. Benim vasiyetim biliyorsunuz; en az 3 çocuk. Dün Ankara'da katıldığım toplantıda bir bayan "en az 5 çocuk" dedi. Siirt'te de zaten 5'ten aşağısı kurtarmaz. Siz isterseniz şu çözüm sürecinde terörü bitirirsiniz, size inanıyorum. 8 Mart Dünya Kadınlar Günü aynı zamanda bunun da miladı olsun, hep beraber bu adımı atmamız lazım. Anneler, biz bu meseleyi birlikte çözeceğiz ama sizinle çözmek istiyoruz. Biz, sizler için özellikle çırpınıyoruz, bir şeylere rağmen çırpınıyoruz, aşırılıklara rağmen çırpınıyoruz, bedeli ne olursa olsun bu bedeli baldıran zehiri de olsa içmeyi göze alarak çırpınıyoruz. Sizin acınızı, göz yaşınızı dindirmek bizim için çok çok önemlidir. Ankara'da bizim önümüze engeller çıkartanlara, çözümü engellemek isteyenlere, gençlerin kanı üzerinden siyaset yapanlara inat biz çözmek için yüreğimizi ortaya koyuyoruz, sizde yanımızda olun. Silahlar değil; gönüller, fikirler ve siyaset konuşsun' dedi.

Başbakan Erdoğan, Aile ve Sosyal Politikalar Bakanlığı tarafından 8 Mart Dünya Kadınlar Günü dolayısıyla Siirt Şehir Stadı'nda kurulan çadırda düzenlenen 'Kadının Emeği Türkiye'nin Yeni Ekonomik Dinamiği' isimli törene katıldı.

Burada yaptığı konuşmaya 'Tüm dünyanın emekçi, cefakar, çilekeş kadınlarını, mazlum, mağdur kadınlarını selamlıyor, hepsine dostluk kardeşlik ve dayanışma mesajlarımızı iletiyorum' sözleriyle başlayan Erdoğan, 'Kadınların ezilmediği, kadınların ayrımcılığa tabii tutulmadığı, kadınların horlanmadığı, istismar edilmediği, özellikle de şiddete hiçbir şekilde maruz kalmadığı bir dünya için kadınlarla birlikte mücadeleye devam edeceğiz. Kadınların hak mücadelesini bir insanlık mücadelesi olarak görüyoruz. Bu insanlık mücadelesinde her zaman onlarla birlikte hareket edeceğiz' dedi.

-'Eğer kadın huzurluysa ülke huzurludur'-

'Bizim topraklarımızda, bizim medeniyetimizde, kadın, hem toplumun hem de toplumun çekirdeği olan ailenin temelidir. Bir anne olarak, bir eş olarak ya da bir evlat olarak kadın evini, çekip çevirdiği kadar toplumu şekillendiren, toplumu dönüştüren ülkeye ülkeye istikamet çizen bir varlıktır' diyen Başbakan Erdoğan, şöyle devam etti:

'Eğer kadın mutluysa toplum mutludur. Eğer kadın huzurluysa ülke huzurludur. Eğer kadın refah içindeyse eğer kadın umut içindeyse toplum da o kadar refah içinde, gelecekle ilgili olarak o kadar umut içindedir. Kadınlarını ihmal eden, kadınlarını aşağılayan, öteleyen, dışlayan, kadınlarına ikinci sınıf varlık muamelesi yapan hiçbir toplumun hiçbir alanda ilerlemesi asla mümkün değildir.'

-Hazreti Peygamber'i örnek gösterdi-

Başbakan Erdoğan, kadınlardan ifadelerini, eşlerinize babalarına erkek çocuklarına tekrar tekrar söylemelerini isteyerek, 'Biz öyle bir peygamberin takipçileriyiz ki yozlaşmış bir toplumsal yapıyı doğru yola davet için geldiğinde ilk yasakladığı kız çocuklarına yapılan vahşet olmuştur. Kız çocuklarının diri diri toprağa gömüldüğü, kadınların, eşlerin, annelerin hor görüldüğü, hatta insan dahi sayılmadığı bir toplumda, kadınları baş tacı etmiş, annelerin ayağının altında cennet olduğunu müjdelemişti. Biz, işte böyle bir medeniyetin mensuplarıyız' ifadelerini kullandı.

Cennetin babaların, kadınların ayağı altında değil annelerinin ayağı altında olduğunun müjdelendiğini belirten Erdoğan, 'Bu, anlamlıdır. Yani bizim dinimizde, annelik, bir irtifadır, bir yüksek seviyedir. Onun için anneliği hor görmek aslında bir zaaftır' diye konuştu.

Başbakan Erdoğan, şunları söyledi: 'Biliyorum, Siirt'te bazı farklılıklar, değerlendirmeler, yönlendirmeler başka türlü anlaşılabilir ama ben biliyorum ki Siirt'in erkekleri, kadınına şiddet uygulamaz ama eğer yapanlar varsa eğer kadına şiddet uygulayan varsa onlara Hazreti Peygamber'i örnek gösterecek, onları uyaracaksınız. Eğer dinlemiyorlarsa eğer şiddet uyguluyorlarsa hiçbir hanım kardeşim çekinmesin, hiçbir hanım kardeşim korkmasın. Gitsin, polise, jandarmaya, hakim ve savcılara derdini açık açık anlatsın.'

Zaman zaman bazı emniyet görevlilerinin, kadınlara yönelik şiddet uygulamalarına şahit olduklarını dile getiren Erdoğan, bu konuların takipçisi olduklarını ve takipçisi olmaya da devam edeceklerini vurguladı.

Geçen yıl 8 Mart'ta şiddete maruz kalan, şiddet tehdidi altında olan kadınlar için caydırıcı ve ağır şekilde cezalandırıcı bir yasa çıkarıldığını hatırlatan Erdoğan, 'Bu yasanın uygulanması konusunda, hiçbir mazereti hiçbir bahaneyi kabul etmiyoruz. Polisin, jandarmanın, hakim ve savcılarımızın yasanın harfiyen uygulanması konusunda daha duyarlı, daha dikkatli olmalarını özellikle şahsım ve milletim adına, insanlık adına rica ediyorum' dedi.

-'Bizim medeniyetimizde böyle töreler olamaz'-

Başbakan Erdoğan, 'Töre adına altında, hiç kimse kadına yönelik cinayetleri, kadına yönelik şiddeti mazur gösteremez. Bizim medeniyetimizde böyle töreler olamaz. Kız çocuklarını toprağa gömme töresini ayaklar altına almış bir peygamberin takipçileri, kız çocuklarına, kadınlara, eşlere ve annelere böyle insanlık dışı bir muamelenin içinde olamaz' diye konuştu.

Başbakan Erdoğan, önce kadınların bu şiddete 'dur' demesi gerektiğini bildiren Erdoğan, 'Siz haklarınızı bilecek, haklarınızın farkında olacak ve o hakları korkmadan, çekinmeden savunacak, kullanacaksınız. Siz haklarınıza sahip çıkarsanız, siz bunun mücadelesini samimiyetle verirseniz inanın tüm engeller, ortadan kalkacaktır' ifadelerini kullandı.

-'Eğer kadın cahil kalırsa toplum cahil kalır'-

Erdoğan, son 10 yılda kadın hakları alanında önemli adımlar atıldığına dikkati çekerek, 'Bizim anayasal, yasal düzenleme yapmamız, reformlar yapmamız, adeta sessiz devrimler gerçekleştirmemiz yetmiyor. Sizin de bu hakların bilincinde olmanız, bu haklara sıkı sıkıya sahip çıkmanız gerekiyor' değerlendirmesinde bulundu.

2004 ve 2010 yıllarında yapılan anayasa değişiklikleriyle, 'kadın ve erkekler eşit haklara sahiptir', 'aile toplumun temelidir, eşler arasında eşitliğe dayanır', 'alınacak tedbirler eşitlik ilkesine aykırı yorumlanamaz' hükümlerini getirdiklerini anlatan Başbakan Erdoğan, Medeni Kanun'u, Ceza Kanunu'nu, Ailenin Korunmasına Dair Kanun'u, İş Kanunu'n, kadınlar lehine değiştirdiklerini, TBMM'de Kadın-Erkek Fırsat Eşitliği Komisyonu kurduklarını aktardı.

Erdoğan, 'Kadınları, özellikle de kız çocuklarımızın eğitimini çok önemsiyoruz. Eğer kadın cahil kalırsa çocuk cahil kalır eğer kadın cahil kalırsa toplum cahil kalır. Her hanım kardeşimizin her kız çocuğumuzun rahatça, özgürce, kolayca okuyabilmesi, eğitim görebilmesi için çok önemli adımlar attık' diye konuştu.

-'Anneler değişirse çocuklar değişir'-

Başbakan Recep Tayyip Erdoğan, iktidarları döneminde kadınlara yönelik yapılan sosyal yardımlar çerçevesinde kadınların iş gücüne ve siyasete katılımını teşvik ettiklerini vurgulayarak, 2002'de yüzde 4 olan kadın milletvekili oranının yüzde 14'e kadar yükseldiğine işaret etti.

Kadınlarla birlikte mücadele ederek bugüne kadar çok önemli işler başardıklarını anlatan Erdoğan, bundan sonra da kadınlarla birlikte hareket edeceklerini söyledi.

Kadın sorunlarını tarihin tozlu raflarına havale edeceklerini ifade eden Erdoğan, 'Kadınlar gelişirse Türkiye gelişir, anneler değişirse çocuklar değişir, Türkiye değişir' diye konuştu.

Başbakan Erdoğan, iş hayatında, sanatta, spor ve bilimde başarı gösteren Türk kadınlarından örnekler vererek, her kadının mücadele ederek kendisine yepyeni bir dünya inşa edebileceğini sözlerin ekledi. 

Erdoğan, Aile ve Sosyal Politikalar Bakanlığı tarafından 8 Mart Dünya Kadınlar Günü dolayısıyla Siirt Şehir Stadı'nda kurulan çadırda düzenlenen 'Kadının Emeği Türkiye'nin yeni Ekonomik Dinamiği' töreninde yaptığı konuşmada, Siirt'in 2014'ün Mart ayında yeni bir sürecin de adımını atacağına inandığını söyledi.

Başbakan Erdoğan, 'Çünkü az önce arka sokakları şöyle dolaşırken, o arka sokakların halini görünce gerçekten üzüldüm. Çünkü daha modern, daha temiz bir Siirt için diyorum ki bu anlayışlarla yerel yöneticilik olmaz. Onun için el ele vereceğiz. Omuz omuza vereceğiz ve bunu başaracağız' diye konuştu.

Kadınlara 'Siz isterseniz şu çözüm sürecinde terörü bitirirsiniz, size inanıyorum' diyen Erdoğan, 8 Mart Dünya Kadınlar Günü'nün aynı zamanda bunun miladı olmasını istedi.

-'Nuran'ın yaşadığı olaydaki metanetli tavrının örnek olmasını arzu ediyorum'-

Başbakan Erdoğan, sözlerine şöyle devam etti:

'Burada, aramızda çok ama çok değerli bir kardeşimiz var. O Türkiye'nin en kahraman kızlarından biri. O Türkiye'nin gururu bir kardeşimiz. Çünkü o Türkiye'nin en genç gazisi. Sevgili kardeşim Nuran Evin. O kadar dirayetli, o kadar yürekli, o kadar yiğit ki inşallah Rabbimin lütfuyla iyileşecek ve inanıyorum ki inşallah ayağa da kalkacak. Umutsuz olmayacağız. İnşallah bu da olacak. Rabbim her şeye kadirdir. Nuran'ın bir an önce iyileşmesi için dua ettik, dua ediyoruz. Tüm hanım kardeşlerim, onun ablaları, kardeşleri, hep beraber bunu yapacağız. Elimizden gelen neyse, başta şahsım, Aile ve Sosyal Politikalar Bakanım, Valimiz, hep birlikte, kendisine de söyledim, söylüyorum, en ufak bir aksamaya yer yok, sen bizi her zaman haberdar edeceksin.

Nuran kızıma, Nuran kardeşime 21 Eylül akşamını tekrar hatırlattığımız için bizi bağışlasın ama Nuran'ın yaşadığı olaydaki metanetli tavrının, onun sabrının, onun dirayetinin tüm kadınlara örnek olmasını ben gönülden arzu ediyorum. O talihsiz akşam Siirt'te teröristler pusu kurdular ve bir arabaya 100'den fazla mermi yağdırdılar. Aracın içinde bildiğiniz gibi 5 kızımız vardı. Maalesef 3'ünü şehit verdik. Onlar yüce bir makamdalar. Nuran ve Gülcan kardeşlerimiz ise hamdolsun araçtan sağ olarak çıkarıldılar.'

Son dönemde benzeri bir saldırının Bingöl'de yaşandığını hatırlatan Erdoğan, 'Orada da Hatice Belgin kardeşimizi çocuğuyla kaybettik. Batman'da Mizgin Doruk kardeşimizi karnında bebeğiyle kaybettik. Şehitlerimize tekrar Rabbimden rahmet niyaz ediyorum. Gazi kardeşlerim, değerli Siirtli hanım kardeşlerim, onları yalnız koymayacak' dedi.

-'Silah hiçbir sorunun çözümü değildir ve olamaz'-

'Tüm Türkiye'ye sesleniyorum, silah hiçbir sorunun çözümü değildir ve olamaz. Terörün ve onun ortaya koyduğu şiddet hiçbir şekilde mazur görülemez' diyen Erdoğan, silahın arkasında, acıdan, gözyaşından, kandan başka hiçbir şey bırakmadığını dile getirdi.

Terörün 30 yıl boyunca arkasında sadece yetimler, öksüzler, karartılmış hayatlar, söndürülmüş ocaklar bıraktığını vurgulayan Erdoğan, şunları kaydetti:

'Terör Türkiye'nin tamamını olduğu kadar bu topraklara, bu toprakların insanlarına çok ağır bedeller ödetti. Bir kardeşiniz olarak sizlere sesleniyorum. Siirt'in bir damadı olarak, enişteniz olarak sizlere sesleniyorum. Tüm kalbimle, tüm samimiyetimle sizlere sesleniyorum. Bu yolun bir çıkmaz sokak olduğunu artık sizler de daha güçlü şekilde dile getirin diyorum. Evlatlarımızı elimizden alan, yavrularımızın eline silah verip onları robota çeviren, yavrularınızı ölmeye ve öldürmeye gönderen bu şebekeye karşı lütfen siz de sesinizi yükseltin.

Anneler, değerli anneler, biz bu meseleyi birlikte çözeceğiz ama sizinle çözmek istiyoruz. Biz, sizler için özellikle çırpınıyoruz, bir şeylere rağmen çırpınıyoruz, aşırılıklara rağmen çırpınıyoruz, bedeli ne olursa olsun bu bedeli baldıran zehiri de olsa içmeyi göze alarak çırpınıyoruz. Sizin acınızı, gözyaşınızı dindirmek bizim için çok çok önemli bir görev. Ankara'da bizim önümüze engeller çıkartanlara, çözümü engellemek isteyenlere, gençlerin kanı üzerinden siyaset yapanlara inat biz çözmek için yüreğimizi ortaya koyuyoruz, siz de yanımızda olun. Anneler, annelik şefkatinizle sizler de yüreğinizi ortaya koyun.'

Nuran Evin'in yaşadığı acıyı bu topraklarda başkalarının yaşamamasını isteyen Erdoğan, 'Siirtli hanım kardeşlerimin, Siirtli anaların yaşadığı acıyı başka kadınlar, başka anneler artık yaşamasın' dedi.

Silahların değil artık gönüllerin, fikirlerin, siyasetin konuşması gerektiğini belirten Erdoğan, sözlerini şöyle tamamladı:

'Eğer fikirlerine güveniyorlarsa silahları ayaklarının altına alsınlar. Siirt'in sevgili anneleri, peygamberler diyarı, sahabeler diyarı, alimler, erenler diyarı, Siirt'in sevgili anneleri, sizin hayır dualarınız var ya işte o hayır dualarınızı bizlerden eksik etmeyin. O hayır duaları tüm kapıları açar. O hayır duaları tüm engelleri aşar. O hayır duaları bizim de gayretlerimizle kanı, gözyaşını ve acıyı durdurur. Hem hayır dualarınızı eksik etmeyin hem de artık bu sürece analık yüreğinizle 'dur' deyin. İnanın siz 'dur' derseniz bu kan durur. Siz 'yeter' derseniz bu gözyaşı diner. Bu kutlu yolda, bu hayırlı yolda sizlerden destek bekliyoruz. Muhalefetin uzlaşmaz siyasetine, medyanın sorumsuz tavrına rağmen milletle biz bu yolda yürüyor, milletle bu meseleyi çözeceğimize inanıyoruz. Niyetimiz hayır, inşallah akıbetin de hayır olacağına gönülden inanıyoruz.'

-Türkçe, Kürtçe ve Arapça şarkılar-

Başbakan Erdoğan ve eşi Emine Erdoğan'ın program için hazırlanan çadıra girmesiyle başlayan programda konuşmalar öncesinde Türkçe, Kürtçe ve Arapça şarkılar seslendirildi. Başbakan Erdoğan, salonda Türkçe, Arapça ve Kürtçe şarkılar seslendirilirken, tempo tuttuğu görüldü.

Programa Başbakan Erdoğan'ın eşi Emine Erdoğan, Aile ve Sosyal Politikalar Bakanı Fatma Şahin, Avrupa Birliği Bakanı Egemen Bağış, Maliye Bakanı Mehmet Şimşek, İçişleri Bakanı Muammer Güler, Kalkınma Bakanı Cevdet Yılmaz, Gıda Tarım ve Hayvancılık Bakanı Mehdi Eker, Enerji ve Tabii Kaynaklar Bakanı Taner Yıldız ve Başbakanlık Müsteşarı Efkan Ala katıldı.

-Başarılı kadınlara ödül verdi-

Başbakan Erdoğan, kendi alanlarında yılın başarılı kadınları seçilen Nermin Yılmaz, Aynur Atlı, Canan Özsoy, Prof. Dr. Serap Yazıcı, Prof. Dr. Beril Dedeoğlu ve Şefika Kutluer, Güher ve Süher Pekiner kardeşler, Aslı Çakır Alptekin, Berna Şen Özmen, Nuray Karalar, Berna İlter, Doç. Dr. Bilge Demirköz, Özlem Ökmen Filiz, Nuray Evin'e ödüllerini verdi. Kadın girişimci ve istihdam sahibi Zeliha Gültekin, Hatice Göncü, Zehra Söylemez, Ümmiye Koçak, Müşerref Kuşcu, Ümmiye Gürbüz, Gülnaz Zeryok'a ödül ve hediyeleri AK Parti Genel Merkez Kadın Kolları Başkanı Güldal Akşit tarafından verildi. 'Teknoloji'de Kadın Hareketi' yarışmasında ödüle layık görülen projelerin sahipleri Azize Karataş, Esra Canpolat, Hale Daşman, Sibel Kanat, Nigar Gürser'e de ödüllerini Bakan Fatma Şahin takdim etti.

Salonda bulunan bazı kadınlar Başbakan Erdoğan'ın eşi Emine Erdoğan'a çeşitli el ürünü hediyeler verdi. Emine Erdoğan kendisine hediye edilen el işlemesi yemeniyi taktı. Başbakan Erdoğan ve eşi Emine Erdoğan ödül alan kadınlarla da fotoğraf çektirdi.