"Burada fasulye ve hıyar mı görüşeceğiz?"
TBMM Genel Kurulu'nda, 8 uluslararası anlaşmanın onaylanmasına ilişkin kanun tasarısı kabul edildi. Tasarının görüşmeleri sırasında CHP'li Kamer Genç'in, Genel Kurul'a katılmayan Dışişleri Bakanına yönelik tepkisi gülüşmelere neden oldu 
 TBMM Başkanvekili Meral Akşener, bir tasarının tümü üzerindeki oylamada toplantı yeter sayısı bulunamayınca birleşime ara verdi. Aradan sonra toplantı yeter sayısı bulunarak tasarının kabul edilmesinin ardından CHP Tunceli Milletvekili Kamer Genç, bu duruma tepki gösterdi. 
 Genç, Meclis’in ciddi bir kurum olduğunu ifade ederek, "Açık oylamada toplantı yeter sayısı yoksa birleşim kapatılır" dedi. 
 Vatandaşların kendisine, "Niye korkuyorsun, neden konuşmuyorsun?" dediklerini belirten Genç, "Gruba saygım sonsuz ama ben milletvekili olarak kişisel görüşlerimi açıklıyorum" dedi. 
 Genç, AK Parti sıralarından laf atılması üzerine, "Beni baskı altında tutmayın. Burada 7 yıl Meclis Başkanvekili olarak otururken, sizin dedeleriniz, babalarınız burada bize karşı kavga çıkarıyorlardı. Mehmet Ali Şahin, Salih Kapusuz vardı; bize gelip yalvarıyorlardı, söz istiyorlardı. Ben deneyimli bir insanım, benim deneyimimden yararlanın" şeklinde konuştu. 
 Genel Kurul’da uluslararası anlaşmalara ilişkin tasarıların görüşüldüğünü, ancak Hükümet sırasında Gıda, Tarım ve Hayvancılık Bakanı Mehdi Eker’in oturduğunu belirten Genç, "Burada fasulye ve hıyar mı görüşeceğiz? Dışişleri Bakanı’nın olması lazım ama büyükelçileri toplamış, toplantı yapıyor" diye konuştu. 
 TBMM Başkanvekili Meral Akşener, sıradaki kanun tasarıları için komisyon ve hükümetin yerine oturmaması üzerine, birleşimi, 8 Ocak Salı günü saat 15.00’te toplanmak üzere kapattı. 
 Genel Kurul’da kabul edilen tasarılar şöyle:
  
 -Türkiye ile Azerbaycan Arasında Yatırımların Karşılıklı Korunması ve Teşvikine İlişkin Anlaşmanın Onaylanmasının Uygun Bulunduğuna Dair Kanun Tasarısı.
 -Türkiye ile Azerbaycan Arasında Ortaklık ve İşbirliği Anlaşmasının Onaylanmasının Uygun Bulunduğuna Dair Kanun Tasarısı.
 -Türkiye ile Azerbaycan Kamu Personel Yönetiminin Geliştirilmesi ve Desteklenmesi Alanlarında İşbirliğine İlişkin Protokolün Onaylanmasının Uygun Bulunduğuna Dair Kanun Tasarısı.
 -Türkiye ve Gana Arasında İkili Hava Hizmetleri Anlaşmasının Onaylanmasının Uygun Bulunduğuna Dair Kanun Tasarısı.
 -Türkiye ile Gana Arasında Sağlık ve Tıp Bilimleri Alanlarında İşbirliğine Dair Anlaşmanın Onaylanmasının Uygun Bulunduğuna Dair Kanun Tasarısı.
 -Türkiye İle Gana Arasında Turizm Alanında İşbirliği Anlaşmasının Onaylanmasının Uygun Bulunduğuna Dair Kanun Tasarısı.
 -Türkiye ile Gana Arasında Askeri Alanda Eğitim, Teknik ve Bilimsel İş Birliği Çerçeve Anlaşmasının Onaylanmasının Uygun Bulunduğuna Dair Kanun Tasarısı.
 -Türkiye İle Gana Arasında Tarımsal İşbirliği Konulu Mutabakat Zaptının Onaylanmasının Uygun Bulunduğuna Dair Kanun Tasarısı."