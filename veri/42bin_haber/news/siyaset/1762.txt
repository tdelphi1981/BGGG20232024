Başbakan Erdoğan: 'Beni orada yıktılar ama...'
Erdoğan 'Bu milletin evlatlarını horlamak suretiyle devletten soğuttular. 10 yıl önce de biz 81 vilayetimize gidiyorduk şimdi de gidiyoruz. Bunlar Sivas'ın ötesine gidemediler. Oraya söyleyecek söz bulamadılar. En az gittiğim ile 2 kez gittim 3 kez gittim. Siirt'te 16 kez gittim. Orada yıktılar ama oradan ayağa kalktım. Bu millet affetmez. Oradan yıktıkları bu kardeşini yüzde 85 oyla parlamentoya gönderdiler' dedi.
Başbakan Erdoğan, Ümraniye Hizmet Binasının açılışında konuştu.

İşte o konuşmadan satır başları...

Ümraniye'ye hizmet verecek bu binayı resmi olarak bugün açıyoruz. Ayrımcılığın hiç bir türlüsüne prim vermedik vermeyeceğiz. Şu il bize oy vermedi hizmet götürmeyelim diye bir ayrımcılık bizim kitabımızda yoktur. Nerede insan varsa onun ayağına gitmek bizim boynumuzun borcudur. Bugün Türkiye'nin yaşadığı sorunların önemli kısmı geçmişte yapılan ayrımcı politikaların neticesidir. Türk dediler, Kürt dediler, Laz dediler, Boşnak dediler. Uzak dediler hizmet götürmediler. Bizde ne uzak ne yakın bize her yer yakın. Sapa dediler sarp dediler kendileri de gitmediler hizmet de götürmediler.

'BENİ ORADA YIKTILAR AMA...'

Bu milletin evlatlarını horlamak suretiyle devletten soğuttular. 10 yıl önce de biz 81 vilayetimize gidiyorduk şimdi de gidiyoruz. Bunlar Sivas'ın ötesine gidemediler. Oraya söyleyecek söz bulamadılar. En az gittiğim ile 2 kez gittim 3 kez gittim. Siirt'te 16 kez gittim. Orada yıktılar ama oradan ayağa kalktım. Bu millet affetmez. Oradan yıktıkları bu kardeşini yüzde 85 oyla parlamentoya gönderdiler.

'YAKIP, YIKMAKTAN BAŞKA BİRŞEY YAPMIYORLAR'

Gidin Hakkari'ye yollarımızı, üniversite, hastane göreceksiniz. Kardeşlerim size sorsam acaba 10 yıl önce Hakkari'ye havalimanı yapılacak denilse kim inanırdı? Şırnak Cizre'ye havaalanı yapılacak dense kim inanırdı? Şimdi Cizre havalimanı, Yüksekova Havalimanı bitiyor. Bölücü terör örgütü bitmemesi için elinden geleni yapıyor. Bütün iş makinelerini yakıp yıkıp tehdit etmekten başka birşey yapmıyorlar. Halkımız dik durursa biz bu işi başarırız. Allah'ın verdiği canı, kimse onun müsadesi olmadan alamaz. Gidin Van'a toplu konutlarımız var, gidin Trabzon'a okullarımız spor salonlarımız var. Bunlar nasıl oldu? Ah benim güzel kardeşlerim, gelenler bu ülkeyi soyup soğana çevirdiler. İşte geldik İstanbul'da Ümraniye'de aşevimiz var.

ÜMRANİYE'DE DE KENTSEL DÖNÜŞÜMÜ HAYATA GEÇİRMELİYİZ

Ümraniye'nin öyle sokaklarını biliyorum ki yangın çıksa oradan çıkmak mümkün değil. Kentsel dönüşümü hayata geçirmeliyiz. Biz onlara kira sıkıtnısı yaşatmayacağız. Ama modern evlerde otursunlar istiyoruz. Siz de bize yardımcı olun. Artık modern şehirlerde yaşayalım diyoruz. Bu Ümraniyeli kardeşimin hakkıdır. Eğer siz isterseniz biz sizin hizmetkarınız olarak bunu başarırız. Sadece şu görülen yüksek binalar modern bir gelişimin neticesi değildir. Biz istiyoruz ki bu işi daha farklı bir şekilde çözelim.

'IRKÇILIK ŞEYTANİDİR'

Türkiye bugüne kadar kardeşilikle geldi. Terör 30 yıl boyunca bu milletin fertleri arasına giremedi. Irkçılık kabilecilik bu fertlerin arasına nifak sokmadı sokamayacak. Bugüne kadar nasıl dirayetle bir ve beraber geldiysek bundan sonra da yolumuza devam edeceğiz. Kavimcilik, ırkçılık şeytanidir. Varsın onlar şeytanın yolunda yürüsünler. Sizden ricam muhalefetin yalanlarına iftiralarına kulak asmayın. Çarpıtmalarına prim vermeyin. Bu muhalefet tam 30 yıl boyunca bu teröre çözüm üretmedi her zaman da engelledi.