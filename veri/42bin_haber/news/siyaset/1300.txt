Solin ve Mirhat 18 ay sonra annelerine sarılarak uyudu
Çocukları hasta olduğu için 18 ay sonra tahliye edilen Hanım Onur, Solin ve Mirhat ile ilk gecelerini STARA anlattı. Vicdanı olan herkese teşekkür ediyorum diyen Onur, Bakan Şahinin ilgilenmeye devam ettiğini söyledi.

LÖSEMİ hastası Solin ve epilepsi hastası oğlu Mirhat’a bakması için tahliye edilen KCK tutuklusu Cizre Belediye Başkan Yardımcısı BDP’li Hanım Onur, 18 ay sonra çocuklarıyla sarılıp yatmanın mutluluğunu yaşadı. Cizre’deki evinde konuşan Hanım Onur, oğlunun hasta olduğunu bildiğini ama kızının durumunu gazetede okuduğunu söyledi. Hanım Onur şöyle konuştu: “Gazetede bir öğrenci yazmıştı. Ben önce kendi fotoğrafıma sonra çocuklarıma baktım. Önce inanmak istemedim kızımın öyle hasta olduğuna. Çünkü, ailem bana küçük bir rahatsızlığının olduğunu söylemişti. Ama görünce, kahroldum. Günlerce kendime gelemedim... Herşeyden önce önce çocuklarımın annesiyim, çocuklarıma bakmak istiyorum. Kızımın sağlığı açısından gerekli tedavi nerede görülecek, ne olacak bunun için çabalamayı düşünüyorum... Bana yardım eden, yardımcı olan, sosyal medyaya, tüm halklara, tüm insanlara, vicdanı olan herkese teşekkür ediyorum.” Geceyi çocuklarıyla geçiren Hanım Onur’un evine, önceki gece geç saatlerde gelen polis, evin balkonundan silah atışı yapıldığı gerekçesiyle evde arama yaptı. 18 ay sonra annesine kavuşan 7 yaşındaki Mirhat herkese teşekür ederek, “Benim gibi binlerce çocuk var. İnşallah o binlerce çocuğun da annelerine kavuşma imkanı olur, benim yaşadığım sevinci onlar da yaşayabilir” dedi. 5 yaşındaki Solin de artık annesine sarılıp uyuyacağını söyledi.  
Bakan Şahin’den özel ilgi 
Aile ve Sosyal Politikalar Bakanı Fatma Şahin’in kendilerine özel ilgi gösterdiğini anlatan Hanım Onur, Kaymakamlıktan gelen iki kişinin ihtiyaçlarını öğrendiklerini ve Solin’in tedavisi için gerekenleri not ettiklerini kaydetti ve “Aldıkları notları Fatma Şahin’e bildireceklerini söylediler” dedi. Şahin’in bir anne olması itibariyle aynı duyguları hissettiğini anlatan Onur, gerek maddi gerek manevi destek için teşekkür etti. 