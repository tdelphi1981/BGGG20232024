Kamalak'tan 29 Ekim Cumhuriyet Bayramı mesajı
Saadet Partisi Genel Başkanı Mustafa Kamalak, Türkiye'nin huzur içinde yaşayan, mutlu ve müreffeh insanlar ülkesi olduğu oranda cumhuriyetin gerçek manasına kavuşacağını bildirdi.
 Saadet Partisi'nden yapılan açıklamada, Genel Başkan Kamalak, 89. yıl 
  dönümünü kutlanan Cumhuriyetin, milletin canları pahasına ortaya koydukları büyük 
  fedakarlıklarla kurulduğunu belirtti.
          Kamalak, 29 Ekim kutlamalarıyla ilişkin tartışmalarla ilgili olarak da 
  ''Bayramı bile krize dönüştürmeyi başaran bir siyasi anlayışla karşı karşıyayız'' 
  değerlendirmesinde bulundu.
          Kamalak, şunları kaydetti:
          ''Türkiye huzur içinde yaşayan, mutlu ve müreffeh insanlar ülkesi olduğu 
  oranda cumhuriyet gerçek manasına kavuşacaktır. Ülke olarak birlik ve beraberliğe 
  en fazla ihtiyaç duyduğumuz bir süreçten geçiyoruz. Keşke kutlamanın yeri 
  konusunda bu kadar kararlı ve ısrarcı olanlar, cumhuriyetin ruhu konusunda da 
  aynı hassasiyeti ortaya koysalar.''
          Türk milletin en zor zamanlarda bile tarih yazdığını ve olmaz denileni 
  başardığını bildiren Kamalak, ''Bu ülkeyi canları pahasına bizlere emanet eden 
  tüm şehitleri bir kez daha rahmet ve şükranla anıyorum. Onların Milli Mücadele'de 
  ortaya koydukları azim ve cesaret her zaman yolumuzu aydınlatmaya devam edecek, 
  yeniden büyük Türkiye'yi kurma konusundaki kararlılığımızın en büyük gücü 
  olacaktır'' ifadesini kullandı.
 AA