Davutoğlu Osmanlı ile buluştu!
Dışişleri Bakanı Ahmet Davutoğlu, dün akşam, Osmanoğlu ailesinin İngiltere'de yaşayan mensupları ile Londra Büyükelçiliği ikametgahında verilen akşam yemeğinde bir araya geldi.
Yemeğe, aralarında Sultan Abdülmecid'in torunlarından Osman Selahaddin, Mehmed Ziyaeddin ve Ömer Abdülmecid Osmanoğlu'nun da bulunduğu yaklaşık 20 aile mensubu katıldı.

Yemekte bir konuşma yapan Bakan Davutoğlu, bu buluşmanın çok özel ve tarihi bir nitelik taşıdığını, uzun yıllar yurtdışında yaşamakla birlikte kimliklerini ve Türkiye'ye bağlılıklarını kaybetmeyen Osmanoğlu ailesiyle bu vesileyle bir araya gelmekten büyük memnuniyet duyduğunu söyledi. Davutoğlu, bu buluşmanın çok daha önce yapılmasını arzu ettiğini, bundan sonra daha sık bir araya gelmeyi ümit ettiğini belirtti.

Yurtdışındaki Türkiye Büyükelçiliklerinin, her Türk vatandaşı için olduğu gibi Osmanoğlu ailesi mensuplarının da evi olduğunu ve Londra Büyükelçiliğinde bundan sonra da benzer etkinliklerde kendilerini ağırlamaktan mutluluk duyulacağını ifade eden Bakan Davutoğlu, aile fertleri ile ayrıca önümüzdeki dönemde Türkiye'de de bir araya gelmeyi istediğini kaydetti. Davutoğlu, bu amaçla Osmanoğlu ailesi mensuplarını her yıl Aralık ayında Konya'da düzenlenen Şeb-i Aruz törenlerine davet etti.

Osman Selahaddin Osmanoğlu da konuşmasında, Bakan Davutoğlu'na teşekkür ederek, yapılan bu jestin kendilerini çok duygulandırdığını, aile fertlerinin ilk defa bu kadar kalabalık şekilde bir araya geldiğini ve buna vesile olduğu için Ahmet Davutoğlu'na minnettar olduklarını söyledi.

Önümüzdeki dönemde de benzer şekilde Davutoğlu ile bir araya gelmeyi arzu ettiklerini belirten Osman Osmanoğlu, bu çerçevede Konya'nın yanı sıra Osmanoğlu ailesi için özel bir yeri olan İstanbul veya Bursa'da da buluşabileceklerini belirtti.