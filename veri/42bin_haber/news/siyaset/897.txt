Bekir Bozdağ: AK Parti'ye kimsenin gücü yetmez
Başbakan Yardımcısı Bekir Bozdağ, "AK Parti'ye kimsenin gücü yetmez. Niye yetmez? Çünkü bizim dayımız güçlü. Dayısı kimin güçlü olursa, ona kimse dokunamaz. Bizim dayımız Türk milleti, bizim dayımız Ispartalılar, bizim dayımız 75 milyon insanımızdır." dedi.
Bekir Bozdağ, yarın yapılacak AK Parti Isparta Teşkilatı Ocak Ayı Danışma Meclisi'ne katılmak için geldiği Isparta'da partisinin il başkanlığını ziyaret etti.

Bozdağ, toplantıda yaptığı konuşmada, Türkiye'nin her yerinde güçlü bir AK Parti olmasının temelinde, 3 dönemdir güçlü bir Meclis grubunun ortaya çıkmasında ve tek başına iktidar olabilmesinde milletin duasının ve desteğinin büyük katkısının bulunduğunu kaydetti. 

AK Parti teşkilatlarının Türkiye'nin her yerinde olduğunu, bu varlığın sandıklara ve iktidara da yansıdığını dile getiren Bozdağ, 20 Ekim 2007 ve 12 Eylül 2010'da yapılan halk oylamalarının AK Partinin 'evet' dediğine milletin de evet demesiyle sonuçlandığını, bu başarıların kazanmasında teşkilatların önemli görevler üstlendiğini kaydetti. 

"2014'TE İLK KEZ CUMHURBAŞKANINI HALK SEÇECEK"

Önlerinde zorlu süreçlerin bulunduğunu, cumhurbaşkanlığı, mahalli idareler ve milletvekili seçimlerinin yapılacağını dile getiren Bozdağ, 2014'teki cumhurbaşkanlığı seçimlerinin Türkiye tarihinde bir ilk olacağına vurgu yaptı. Hiçbir dönemde Türk milletinin cumhurbaşkanını sandıkta seçmediğini belirten Bozdağ, "Ya Osmanlı, Selçuklu ve diğer Türk devletlerinde olduğu gibi atadan, dededen miras kalan usulle gelmiş, ya da Cumhuriyet döneminde Mecliste seçim usulüyle milletvekilleri tarafından seçilmiştir. Ama milletimiz doğrudan sandıkta verdiği oyla hiçbir dönem cumhurbaşkanını seçmemiştir, seçebilme imkânı bulamamıştır." diye konuştu. 

Bunun sonucunda her cumhurbaşkanlığı seçiminin krize neden olduğunu, darbe gerekçesi haline geldiğini kaydeden Bozdağ, "Bundan sonra Ankara'da kulislerde, perde arkasında, millete rağmen millet üzerinden vesayet yetkisi kullananların belirlediği kişiler değil, doğrudan milletin oy verip seçtiği kişiler cumhurbaşkanı olmalı." dediklerini anlattı. 

Milletin de bu adımı onayladığını vurgulayan Bozdağ, "2014'te Türkiye tarihinde, Türk milletinin tarihinde bana göre ilk olan, tarihi bir seçim yaşanacak. Milletin doğrudan cumhurbaşkanını seçme hakkını ve imkânı kullanabildiği bir seçim olacak" ifadelerini kullandı.

Milletin dua ve desteği devam ettiği sürece millete olan hizmetkârlıklarının devam edeceğine işaret eden Bozdağ, milletin desteği ile AK Parti'yi iktidardan düşürmek için kurulan ittifakların amacına ulaşamadığını kaydetti. 

2002'de iktidara geldiklerinde kendileri için, "Bunlar yürütmezler, burada fazla kalamazlar." şeklinde sözler söylendiğini hatırlatan Bozdağ, "Biz her defasında 'milletin emanetine sahip çıkacağız. Milletin verdiği yetkileri sonuna kadar kullanacağız' dedik. Bugüne kadar milletin verdiği emanete sahip çıktık. Milletimin verdiği yetkileri de sonuna kadar kullandık. Bundan sonra da kullanacağız." şeklinde konuştu. 

Cumhuriyet mitingleri, cumhurbaşkanlığı seçimleri, 27 Nisan muhtırası, 367 olayında milletin dediğinin olduğunu belirten Bozdağ, AK Parti'nin milletten aldığı emanete sahip çıkmaması halinde milletin dışındakilerin dediğinin olacağını, ancak kendilerinin bunu yapmadığını ifade etti.

"MİLLETTEN AYRI DÜŞÜNEN BİR ANLAYIŞI TEMSİL ETMEDİK, ETMEYECEĞİZ DE" 

"Biz milletten ayrı düşünen bir anlayışı temsil etmedik, temsil de etmeyeceğiz." diyen Bozdağ, şöyle konuştu: "Milletle yola çıktık, millet ile yolumuza devam edeceğiz. AK Parti'ye karşı 'biz bunları şöyle yapacağız, böyle yapacağız' diyenlere, AK Parti'nin kimsenin gücü yetmez. Niye yetmez? Çünkü bizim dayımız güçlü. Dayısı kimin güçlü olursa ona kimse dokunmaz. Bizim dayımız Türk milleti, bizim dayımız Ispartalılar, bizim dayımız 75 milyon insanımızdır. O yüzden dayımızın kim olduğuna bizimle mücadele edenler bakmalıdır. Bizim dayımız milletin ta kendisidir. Bizimle beraber güreş tutmaya kalkanlar tek başına gelmiyor her zaman. Bakıyorsun, belediye seçimlerinde biri ayağından, biri başka yerden uğraşıyorlar, ama beceremiyorlar. Niye beceremiyorlar? Çünkü millet ile güreş tutulmaz. Bu milletle kim güreş tuttu ise her defasında kaybetmiştir. AK Parti bugün milletimizin temsil ettiği değerleri temsil eden bir partidir." 

Milletin desteğini arttırarak aldıklarını, Türkiye'de bunun başka örneğinin olmadığını, dünyada da yok denecek kadar az olduğuna dikkati çeken Bozdağ, "Türkiye'de iktidar sorunu yok. Her zaman söylüyoruz. Türkiye'de esasında bir muhalefet sorunu var. Demokrasilerde muhalefetin güçlü olması, o demokrasinin daha sıhhatli, daha güçlü olmasına yol açar. Ama Türkiye'de baktığınız zaman ciddi bir muhalefetin olmadığını görüyoruz. Bizim muhalefet partilerimiz proje üretmiyorlar, plan üretmiyorlar. Daha iyisini ben şu yolla, şu yöntemle yaparım gibi bir derdi yok. Sabah gazeteleri, köşe yazarlarını okuyorlar. Gazetelerde yazılan yorumların bazılarını dillerine alıyorlar. 'AK Parti'ye şuradan böyle vurabiliriz, Başbakan'ı şuradan böyle eleştirebiliriz, falana şöyle laf yetiştirebiliriz' gayretinde oluyorlar. Bizim muhalefetimiz proje üreten bir muhalefet değil, her söylenen lafa laf yetiştirme yarışında olan bir muhalefet anlayışını ortaya koyuyorlar. O zaman kendilerine vatandaşımız yetki vermiyor. 'Sen ortaya bir şey koymadın, söylendiğin lafların tutar yanı yok. Milletin umudu, ümidini çoğaltacak bir şey yapmadın' diyor vatandaş, destek olmuyor. Fakat bunu görmüyorlar. Görmediklerinde milleti suçluyorlar. En son Bahçeli başladı milleti suçlamaya. Ne diye suçluyor? Kardeşlik dediğimiz, milli birlik dediğimiz için, göz yaşı dinsin dediğimiz için, kan dursun dediğimiz için suçluyor." ifadelerini kullandı.

Başbakan Yardımcısı Bekir Bozdağ, partideki programın ardından Emre Mahallesi'ndeki Abdülkadir Geylani Türbesi'ni ve Isparta Müftülük binası inşaatını inceledi.