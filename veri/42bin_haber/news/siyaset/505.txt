Bedeli varsa biz öderiz faydasını herkes görür
Bozdağ, Eğer bir risk varsa hükümet bunu zaten üstüne aldı. Ama eğer bir fayda hasıl olur terör biterse muhalefet de 75 milyon da kazançlı çıkar dedi.

BAŞBAKAN Yardımcısı Bekir Bozdağ, Yozgat’ta partisinin Kültür ve Turizm Müdürlüğü Salonu’nda düzenlediği Danışma Meclisi Toplantısı’nda konuştu. Türkiye’de terörün 30 yıldır sürdüğünü hatırlatan Bozdağ, “Türkiye’nin hükümeti bu kanı durduracak, askerimizin, polisimizin, kamu görevlilerimizin, vatandaşlarımızın terör örgütü tarafından şehit edilmesini sonlandıracak, gözyaşını dindirecek çareler aramasın mı?” diye sordu. Bozdağ şöyle devam etti: 
Sadece güvenlik boyutu yok 
Türkiye’de terörle mücadele konusunda neredeyse denenmemiş yöntem kalmadığını belirten Bozdağ, “Biz bunu sonlandıracak, bunu bitirecek çareler nedir, onu aramak, onu hayata koymak zorundayız. Terör örgütü silah bırakıncaya kadar bu devam edecektir ama bu, ‘terör örgütü var ama siz sadece güvenlik boyutuyla mücadele edin, terörü sonlandıracak başka çarelere, başka yollara başvurmayın’ demek değildir” dedi. 
Silah susarsa Türkiye kazanır 
Türkiye’de terörün sonlandırılması ve terör örgütüne silah bıraktırılması için yapılacak her türlü çalışmayı hükümetin yapacağını ve yaptıracağını vurgulayan Bozdağ, “Bu normal bir şeydir, halkının da talebidir. Yetki verirken, oy verirken ne diyor vatandaş partilere, ‘terörü bitir’ demiyor mu? Bütün partilerin de milletten gelen bu ortak talebe kulak kapamamaları lazım. İmralı-BDP görüşmesi gerçekleşti. Eğer silahlar susacaksa Türkiye kazanacaktır. O yüzden diyorum ki, siyasi partiler bu noktada yapıcı bir üslubun içerisinde olmalıdır. Eğer bir risk varsa o zaman bu riski hükümet bir noktada üzerine almış oldu. Ama eğer bir fayda hasıl olur, terörü sonlandıracak bir neticeye iş varırsa, o zaman bu sürece destek olan herkes de ‘buna ben de destek oldum’ der, milletimiz eğer bunda bir fayda varsa sizi de bu işe ortak eder” diye konuştu. 
MHP döneminde görüşüldü 
Bozdağ, konuşmasını şöyle sürdürdü: “Teröristbaşı yakalanmış, mahkum edilmiş, cezasını çekiyor. Terörü sona erdirmek için her yol deneniyor ama onunla hiç temas kurulmuyor. Baktığınız zaman bu temaslar geçmişte de yapılmış. 1999’dan sonra da bazı devlet görevlilerinin bazı görüşmeleri de var. Biz onu da söyledik. Sayın Bahçeli’nin döneminde de var. Eğer terör örgütünün silah bırakması hedefi temin edilebilirse bundan CHP de MHP de BDP de AK Parti de kazançlı çıkar. 75 milyon insanımız da kazançlı çıkar.”