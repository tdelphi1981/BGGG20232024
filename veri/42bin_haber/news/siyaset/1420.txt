Samsun'da BDP'lilere sıkı koruma
BDP milletvekilleri Ertuğrul Kürkçü, Sırrı Süreyya Önder ve Sebahat Tuncel ile bağımsız milletvekili Levent Tüzel, çözüm sürecini anlatmak için çıktıkları Karadeniz turunun üçüncü durağı Samsun'da durum değerlendirmesi yapıyor. Sinop'ta dünkü olaylardan sonra BDP heyeti Samsun'da çok sıkı güvenlik önlemleriyle korunuyor.
BDP heyeti dün Sinop Öğretmenevi'nde yaptıkları toplantı sırasında dışarıda toplanan yüzlerce kişinin protestosuyla karşılaştı. Saat 12.15'de girdikleri Sinop Öğretmenevi'nde mahsur kalan BDP'liler saat 21.25'de polis panzerleriyle çıkarılabildi. Saat 23.50'de sıkı güvenlik önlemleri altında Samsun'a gelen BDP heyeti, kente yaklaşık 17 kilometre uzaklıdaki Omtel Otel'e yerleşti. Burada yaklaşık 200 kadar resmi ve sivil polis geniş güvenlik önlemi aldı. 

Sabahın erken saatlerinden itibaren gerek otel içinde ve çevresinde, gerekse Samsun kent merkezinde ziyaret edecekleri 78'liler Derneği etrafında kuş uçurtmayan güvenlik güçleri, Sinop'ta yaşanan olayların bir benzerinin Samsun'da yaşanmaması için çok sıkı önlem aldı.

İSTANBUL'DAN TAKVİYE GELDİ

Ulaştırma, Haberleşme ve Denizcilik Bakanı Binali Yıldırım ile Rusya Ulaştırma Bakanı Maxim Sokolov'un da Samsun- Kavkaz Feribot Hattı açılış töreni için Samsun'da bulunması nedeniyle İstanbul'dan takviye olarak çevik kuvvet ekibi geldi. 


Şehrin tüm giriş ve çıkışları dahil merkezde alınan geniş güvenlik önlemleri dikkat çekiyor.

'GÖRÜŞMELERİMİZİ OTELDEN ÇIKMADAN YAPARIZ'

Kaldıkları Omtel Otel'de kahvaltı yapan BDP heyeti, Karadeniz programıyla ilgili durum değerlendirmesi yapıyor. Heyette yer alan İstanbul Bağımsız Milletvekili Levent Tüzel, yaptığı açıklamada şunları söyledi:

"Şu an için net bir durum söz konusu değil. Kahvaltımızın ardından emniyet yetkilileriyle bir görüşme yapacağız. Eğer gerekli önlemler sağlanırsa programımızı sürdüreceğiz. Eğer güvenlik açısından bir sakınca söz konusuysa, bütün görüşmelerimizi ve programımızı otelden çıkmadan burada yapacağız. Şu an için net bir şey söyleyemem." 

BAYRAKLI PROTESTO 

Öte yandan otele tüm giriş ve çıkışlar da kimlik kontrolüyle yapılıyor. Müşteri kabul edilen otele gelenler, polis tarafından kimlik kontrolü ve üst aramaları yapılarak içeri alınıyor. 

Otelin karşısında bulunan bir kişi, kartona çizdiği Türk Bayrağını havaya kaldırarak BDP heyetini protesto etti. Polisin müdahalesi ile bu kişi bölgeden uzaklaştırıldı.

BDP HEYETİ PROGRAMINA DEVAM EDECEK

Samsun Omtel Otel'de bir basın toplantısı düzenleyen BDP milletvekilleri Ertuğrul Kürkçü, Sırrı Süreyya Önder ve Sebahat Tuncel ile bağımsız milletvekili Levent Tüzel, dün Sinop'ta yaşanan olaylara değindi. İlk olarak konuşan Ertuğrul Kürkçü, "Türkiye'nin bütün toplumsal dinamiklerini, vicdani, kültürel hareketlerini bir araya getirmek, halkların özgürlük hareketini bir araya getirmek için çaba gösterenlerle biraya gelmek için buradayız. Hiçbir neden bizi Samsun'a gelmekten alıkoymadı" dedi.

Sinop'ta yaşanan gerginliğe de değinen Ertuğrul Kürkçü bu olanların, 'savaşı sürdürmek isteyenlerin, ultra milliyetçilerin, ırkçıların' hareketi olduğunu ileri sürdü. Kürkçü, "Bu bir kontrollü gerginlik stratejisinin parçasıydı. Derlenmiş toplanmış ajite edilmiş, kızıştırılmış bir işsiz gençler ve ne yaptığını bilmeyen insanlar topluluğu olduğunu biliyoruz, görüyoruz. O nedenle biz Bu kızıştırılmış insanlara karşı bir düşmanlık beslemiyoruz. Ama onun arkasındaki zihni ortaya çıkarmak istiyoruz" dedi. Olanları bölge halkına mal etmediklerini kaydeden Kürkçü, "Bunlar uluslararası saldırı çetesidir, bunlar gladyodur. Bunların yedikleri insan eti, içtikleri insan kanıdır. Bunların faaliyetlerinin bizim yolumuzu kesmesi düşünülemez" diye konuştu.

Dün Sinop'ta çıkan olayların Vali ve Emniyet Müdürünün gafletinden kaynaklandığını ileri süren Kürkçü, "Dün karşı karşıya kaldığımız tablo hak edilmemiş, siyaseten ve sosyal olarak bir hak olmayan bir eylemin bizim karşımızda gerçekleştiren bir topluma saatlerce müdahale edilmemesi, hoşgörü gösterilmesi, kol kola girilmesinin sonucudur" dedi.

BİZE 'İSTEĞİNİZ YERE GİDEMEZSİNİZ' MESAJI VERİLMEK İSTENDİ


Sinop'ta 15 dakikada sona erdirilecek protestonun 9 saat sürdürüldüğünü ifade eden Ertuğrul Kürkçü, "Bunu kontrollü gerginlik siyaseti nedir. Bize verilmek istenen mesaj siz istediğiniz yere gidemezsiniz, siz bizim istediğimiz yerlere gidersiniz. Ben Türkiye'de böyle bir yer tanımıyorum. Türkiye'nin tamamına sahibiz, onun sahibiyiz. Bütün Türkiye'de yaşayan yurttaşlar gibi her yerde hak sahibiyiz, her yerde de konuşma hakkına sahibiz. Bizim yolumuzu kesecek hiçbir güç bilmiyoruz" diye konuştu.


Ertuğrul Kürkçü, Türkiye'de bütün hassasiyetler birbirine bakması gerektiğini belirtirken de " Biz hassasiyetler altında kimseye diş bilemiyoruz. Tam aksine çatışmaya son vermek yeni bir dünya kurmak için çaba gösteriyoruz" dedi. BDP milletvekili Kürkçü, yollarına devam edeceklerini söyledi.


BİR GRUP GÖSTERİ YAPTI


Samsun'da BDP heyetinin ziyaret etmeyi planladığı İlkadım İlçesi Gazi Caddesi'ndeki 78'liler Dayanışma ve Araştırma Derneği önünde yaklaşık 300 kişilik grup toplandı. BDP heyetinin Samsun'da bulunmasını protesto eden göstericiler, Türk bayrakları açıp çeşitli sloganlar attı. 


Polisin geniş güvenlik önlemi aldığı bina önünde gerginlik yaşanmaması için çevik kuvvet ekipleri de hazır bekletildi.