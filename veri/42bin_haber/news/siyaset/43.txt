'Ecevit'i özledik'
DSP Genel Başkanı Masum Türker, DSP’nin kurucusu Bülent Ecevit’i vefatının 6. yılında saygıyla ve özlemle andıklarını belirterek, “Ecevit, demokrasiye inancı olan, darbelere karşı yürüttüğü mücadele ve halkla kavga etmeyen, halkın istekleri için halktan güç alarak hareket eden bir siyasetçiydi. Onu özledik” dedi.
 DSP Genel Başkanı Masum Türker, DSP’nin kurucusu Bülent Ecevit’i vefatının 6. yılında saygıyla ve özlemle andıklarını belirterek, “Ecevit, demokrasiye inancı olan, darbelere karşı yürüttüğü mücadele ve halkla kavga etmeyen, halkın istekleri için halktan güç alarak hareket eden bir siyasetçiydi. Onu özledik” dedi.
 
 Türker, Ecevit’in vefatının 6. yıldönümü nedeniyle bir mesaj yayımladı. Ecevit'in, bu ülkenin yetiştirdiği önemli şahsiyetlerden biri, Türkiye’ye önemli hizmetlerde bulunmuş gerçek bir devlet adamı olduğunu dile getiren Türker, “Partimizin kurucusu, Genel Başkanımız, Türk siyasetine erdemli kişiliği ve nezaketi ile damgasını vurmuş olan Bülent Ecevit’in aramızdan ayrılışının 6. yılında yüreğimiz bir kez daha hüzünle dolmuştur. Kendisini rahmetle saygıyla ve özlemle anıyoruz” dedi.
 -“HALKIN İSTEKLERİ İÇİN HALKTAN GÜÇ ALARAK HAREKET EDEN BİR SİYASETÇİ”-
 Türker, Ecevit’in, başta emekçiler olmak üzere ezilen, sömürülen ve hakları gasp edilen milyonlarca insana umut olduğunu, siyasette onurlu, dürüst, demokrat, uzlaşmacı kimliği ile varlık gösterdiğini vurguladı. Ecevit’in, demokrasiye inancı olan, darbelere karşı yürüttüğü mücadele ve halkla kavga etmeyen, halkın istekleri için halktan güç alarak hareket eden bir siyasetçi olduğunu aktaran Türker, şunları ifade etti:
 “Ecevit, içeride olduğu kadar dışarıda da Türkiye’nin onuru için çalışmış bir devlet adamıdır. Tutarlı duruşu ile ülkemizin başını daima dik tutan Bülent Ecevit, demokratik sol felsefenin ulusalcı duruşunu hem Türkiye’deki siyasetçilere hem de dünyaya kabul ettirmiş bir liderdir. Ecevit, ülkemizi içeriden ve dışarıdan bölmek isteyenlere, Atatürk’ün ilkelerini aşındırmaya çalışanlara, inanç sömürüsüne karşı gösterdiği direnişle de tarihe geçmiş, kimseye boyun eğmemiştir. Ayrımcılık yapmayan, eşitliğe inanan, kendi isteklerinin tutsağı olmayan Ecevit, ülkenin ilerlemesi için insan sevgisini ve insancıllığı merkeze alan bir yaklaşımla hareket etmiştir. Vefatının 6. yıldönümünde kendisini rahmetle ve saygıyla anıyor, O’nun bize bıraktığı DSP’yi sonsuza kadar yaşatmaya ve yeniden iktidara taşımaya söz veriyoruz.”
 ANKA
 
  