'Türkiye'nin Yugoslavya gibi olmasını istemiyorum'
Boşnak kökenli bir Türk vatandaşı olduğunu söyleyen CHP'li Güler, Meclis'teki sözlerinin çarpıtıldığını iddia etti. Güler, 'Beni ırkçılıkla suçlayanlardan özür bekliyorum' dedi
 ANKARA
 'Türk ulusu ile Kürt milliyeti eşit değildir' sözleriyle yalnız partisinin değil Türkiye'nin gündemi değiştiren CHP İzmir Milletvekili Birgül Ayman Güler, sözlerinin bazı kişi ve kurumlarca çarpıtıldığını iddia etti. TBMM'de basın toplantısı düzenleyen Güler'in açıklamalarından satırbaşları:
 KİMLİK SİYASETİ BOĞAZLAŞMA GETİRİR: Ben Boşnak kökenli bir Türk vatandaşıyım. Türkiye'nin Yugoslavya gibi olmasını istemiyorum. Kimlik siyaseti her yerde toplumlara ayrışma, yabancılaşma ve boğazlaşma getiriyor. Sol yaklaşım sorunlara ulusal perspektifte bakmamız gerektiğini söylüyor.
 BENİ IRKÇI OLARAK GÖRME: Meşru müdafaa hakkı için saldırıdayız. Toplumda 'Ben Türk olduğumu söylemekten sıkılır hale geldim' sıkıntısı var. Bu bir aşağılanmışlık ruhuyla ilgili sızlanma geliyor. Artık ulusal kimliğinden söz etmenin sıkıntılı olduğu bir yerde, kendimi savunabilmek için uygun bir ortam talep etmekteyim. Beni ırkçı olarak görme de  hislerimi anlatayım.
 BAŞBAKAN'A YANIT: Sayın Başbakan yeni bir fahri doktoraya sahip oldu. Kutluyorum. Ne var ki, cüppesini giyer giymez, bendenizin kariyerini, belki fahri değil de, akademik olduğu için işe yaramaz saydı. Etimolojik olarak ulus ile millet, doğru, biri öz Türkçe, ikincisi Arapça sözcüklerdir. Ama millet 'dinsel' toplulukları, ulus, 'dilsel' toplulukları anlatır.Ulus, büyük bir çadırdır. Biz de bu özelliği taşıyan yapıya Türk ulusu diyoruz. Milliyetler, ulus çadırındaki unsurlardır. Biz de bu yapılara Kürt, Türkmen, Çerkez vs. diyoruz.
 ÖZÜR BEKLİYORUM: Şahsımı ve partimi yıpratmak için yürütülen kapsamlı organizasyon karanlıktır, başarıya ulaşamayacaktır. Beni ırkçılıkla suçlayanlardan özür bekliyorum. Ulusal yapının tahribatıyla eşitlik sağlanamaz. Şahsımı ırkçılık, faşistlik ve ırkçılığa çanak tutmak ile damgalamaya girişmiş her kişi ve kurumdan hem şahsım hem de partim hem de haksız yere incitilen tüm yurttaşlarım adına özür bekliyorum.
 CHP'Yİ YENİDEN DİZAYN ÇABASI: ('Açıklamalarınız partide rahatsızlık uyandırdı mı?' sorusuna) O konuşmayı yaptıktan sonra hiç kimsede o gazete manşetlerindeki anlayış yoktu. Bu CHP üzerinde, gayrimeşru, CHP dışından bir yeniden dizayn etme çabasıdır. Adeta bir linç kampanyasıdır. Hiç kimse bu kampanyanın yalan haberin CHP'de bir parçalanma bölünme ile sonuçlanacağını beklemesin. CHP bunu kendi içinde tartışacak ve aşacak.
 KÜRTLER VE TÜRKLER ELBETTE EŞİT: ('Türkler ve Kürtler eşit mi?' sorusuna) İnsani olarak Türkler de Kürtler de kimi söylerseniz söyleyin elbette eşit. Biz burada insani eşitlikten değil, anayasa değişikliğinden ve bir siyasal yeniden kuruluştan söz ediyoruz.
 Ne ses aldım ne de seda
 CHP'li Güler, CHP'de ulusalcı kanattan milletvekillerinin İşçi Partisi'ne (İP) geçerek grup kuracağı yönündeki haberlere ve bu konuda açıklama yapan İP Genel Sekreteri Osman Yılmaz'a da tepki gösterdi. Güler, Yılmaz'ı kastederek, 'İşçi Partisi'ndeki arkadaştan ne bir ses ne de bir seda aldım. Bu haber bir talihsizlik, o habere konu olan genel sekreterin açıklamaları ise daha büyük bir talihsizlik' dedi.
 İP: Gizli kapaklı bir şey yapmıyoruz
 TBMM'DE grup kurmak amacıyla bazı CHP'li milletvekilleriyle görüştüklerini ve bizzatsürecin içinde olduğunu söyleyen İşçi Partisi (İP) Genel Sekreteri Osman Yılmaz, 'kimseyle gizli kapaklı bir pazarlık yapmadıklarını savundu. Yılmaz, 'Bizim çağrımız açık. Biz, ülke sorunları konusunda hassas milletvekillerine çağrı yaptık. Çağrımız sadece CHP'yle sınırlı da değil. Bu anlamda birçok milletvekiliyle görüşüyoruz. Yoksa bir partiden milletvekillerini koparma gibi niyetimiz yok. Biz, açıklamayı yaparken herhangi bir isim vermedik' diye konuştu. (Ali Ekber ERTÜRK / ANKARA)
 'Benim çizgim Genel Başkanımızın çizgisi'
 CHP İstanbul Milletvekili Osman Korutürk, partideki çizgisinin Genel Başkan Kemal Kılıçdaroğlu'nun çizgisi olduğunu vurguladı ve 'O çizgi, parti tüzüğümüzün, parti programımıza uyan bir çizgidir. Bunun dışında benim partide herhangi bir gruba, herhangi bir hizbe yakın olmamın olanağı yok' dedi. Partide Yenilikçiler-Ulusalcılar gibi gruplar içersinde yer almadığını vurgulayan Korutürk, 'Beni dış politikada katkımı sunmam amacıyla, CHP davet etti. CHP'den başka bir partide de görev yapmam' dedi
 Misafir değil ev sahibiyim
 CHP Grup Başkanvekili Muharrem İnce, partisinde bazı vekillerin istifa edip İşçi Partisi grubu kuracağı iddiaları için, 'Bunların hepsi palavra. Ben CHP'de misafir değilim, ev sahibiyim. Kendini misafir hisseden varsa gitsin onlar istifa etsin' dedi. Yalova'da esnaf ziyaretleri yapan İnce, bir ara temizlik görevlisinin süpürgesini alıp yerleri süpürdü ve 'AKP'yi de böyle süpüreceğiz' diye espri yaptı. (DHA)