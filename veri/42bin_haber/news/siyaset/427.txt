Tutuklanan başkan istifa etti
Tutuklanan CHP'li ilçe başkanı istifasını partiye gönderdi.
 Yargı üzerinde baskı kurma ve rüşvete aracılık yapma gerekçesiyle tutuklanan CHP Karşıyaka İlçe Başkanı Adnan Alabay, görevinden istifa ettiğini açıkladı. İzmir Kaçakçılık ve Organize Suçlar Şube Müdürlüğü'nün düzenlediği operasyonda gözaltına alınan ve mahkeme tarafından tutuklanan Alabay için CHP İl Başkanı Ali Engin, "İstifa etmezse gereken yapılır." diyerek tepkisini dile getirmişti.
 İl Başkanı Engin'in açıklamasından sonra Karşıyakalı partililer, "İlkeler ve Toplumda Güven" adı altında bir bildiri yayımladı. Bildiride, "Beklentimiz, partimizin saygınlığına gölge düşüren CHP Karşıyaka İlçe Başkanı ve Yönetim Kurulu üyelerinin, görevlerinden derhal istifa etmeleridir. Aksi halde üst yönetimlerimiz, zaman kaybetmeden tüzüğümüzün ilgili maddelerini uygulayarak Karşıyaka´da olağanüstü kongre sürecini başlatmalıdır. Bu konuda tüm yetkili kurullarımızı
 göreve davet ediyoruz." denmişti. Bunun üzerine Alabay, cezaevinden istifası dilekçesini gönderdi. İstifa kararının CHP İl Yönetim Kurulu toplantısında önümüzdeki günlerde değerlendirileceği, olağanüstü seçime gidebileceği veya yerine il yönetiminin yeni bir başkan atayabileceği ifade ediliyor.
 CİHAN