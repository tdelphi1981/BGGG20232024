Dinki öldürene 1.5 milyon dolar ödül verilecekti
AGOS Gazetesi Genel Yayın Yönetmeni Hrant Dinkin öldürülmesine ilişkin mahkemeye gönderilen ihbar mektubundan yeni detaylar ortaya çıkmaya devam ediyor.

Sürpriz tanık, Dink’i öldürene 1 buçuk milyon dolar ödül vaad edildiğini, can güvenliğinin sağlanması halinde bu parayı vermeyi vadeden kişilerin isimlerini açıklayacağını söyledi. 
1. Ordu’da kimlerle görüştüm 
Ogün Samast’ın örgüt suçundan yargılandığı İstanbul 2. Çocuk Ağır Ceza Mahkemesine gönderilen, mahkemenin de ek Dink soruşturmasını yürüten savcı Muammer Akkaş’a ilettiği mektubun sahibinin ifadesinin aldığı öğrenildi. Mektupta, Hrant Dink cinayetinde 1. Ordu komutanlığının dahli olduğu ileri sürüldü. İhbarcı 1. Ordu’da görevli rütbeli askerlerle görüştüğünü kaydetti. Hrant Dink cinayet için 1 buçuk milyon lira para ödülüm konulduğunu anlatan ihbarcı, Balyoz Darbe Planı’na ilişkin bilgisi olduğunu ima ederek “1.Orduda yapılan darbe seminerini anlatacağım yapılan suikaste karşılık verilecek olan 1.5 milyon doları kimlerin vereceğini anlatacağım daha doğrusu Ergenekon terör örgütünün Karadeniz yapılanmasını anlatacağım” ifadelerini kullanıyor. 
Kaos planının bir parçasıydı 
İhbarcı, “Olay üç kafadarın bir araya gelerek yaptığı bir basit eylem değildir. Tamamen Emniyet ve jandarma destekli bir suikasttır. Olayla ilgili birçok ismi de ancak mahkeme huzurunda güvenliğim sağlanırsa veririm” dedi. Erhan Tuncel ile birlikte İstanbul’da keşif planlarını yaptıkları anlatan ihbarcı 2006’nın Haziran ayında THY’nin tarifeli uçağı ile Trbzon’dan İstanbul’a gittiklerini anlatarak, ‘Adıma kesilmiş bileti kontrol edebilirisiniz’ diyor. Kendisinin vatansever yönünün istismar edildiğini anlatan ihbarcı “Sayın başkanım yapılan eylemlerin kaos eylem planın bir parçası olduğunu Ergenekon davası patladıktan sonra anlayabildim. Bize vatansever, bu ülkeye gönül vermiş kişiler gibi görünen kişilerin aslında hain olduklarını sonradan gördüm. Ben ve benim gibilerin kullanıldığını sonradan anladım” itirafı yapıyor.