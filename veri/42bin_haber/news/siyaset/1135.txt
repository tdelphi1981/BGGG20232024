'İmralı süreci hükümetin zaafiyeti değil'
 
 BDP Eşbaşkanı Selahattin Demirtaş, hükümetin İmralı ile yürüttüğü diyalog sürecini bir zaafiyet olarak değil, "kararlılık ve ileriye doğru atılmış bir adım" olarak gördüklerini söyledi.
 
 Strasbourg'da Avrupa Parlamentosu'nda düzenlenen "Türkiye ve Kürtler, İmralı Süreci" konulu toplantıya konuşmacı olarak katılan Demirtaş, Abdullah Öcalan'la görüşülerek "psikolojik bir sınır ve tabunun aşıldığını" söyledi. Demirtaş, Öcalan'la görüşülmesinin önünü "Türkiye'de yaklaşan seçim takviminin, bölgesel dengelerin ve güvenlik politikalarının iflas etmiş olmasının" açtığını ifade etti.
 
 BDP eşbaşkanı, "Ancak biz bunu hükümetin bir zaafiyeti olarak değil, kararlılığı ve ileriye doğru atılmış bir adım olarak görüyoruz. Bu durumu hükümeti zora sokacak bir siyasi malzeme olarak kullananlara da karşıyız, katılmıyoruz" şeklinde konuştu. 
 
 'PARİS SUİKASTI İKİNCİ GÖRÜŞMEYİ ENGELLEDİ'
 
 Şu an bir müzakere değil, "müzakere başlangıcı" yaşandığını söyleyen Demirtaş, Ocak başında ilk heyetin İmralı'ya gidişinin asıl nedeninin "bir konsensüs arayışını kamuoyuna duyurmak" olduğunu belirtti. "İlk görüşmeyi izleyen 10-15 gün içinde ikinci bir ziyaret gerçekleşebilirdi" diyen Demirtaş, Paris'te meydana gelen suikast nedeniyle bu ziyaretin gerçekleşemediğini sözlerine ekledi. Demirtaş, Abdullah Öcalan tarafından yapılması beklenen çağrının da Paris suikasti nedeniyle ertelendiğini söyledi. Paris suikastini aydınlatması için Fransa'ya bir kez daha çağrıda bulundu.
 
 HÜKÜMETE ÇAĞRI
 
 Sürecin tıkanmaması için hükümeti "herkese güven verici önlemler almaya" çağıran Demirtaş, bu önlemleri; "Türkiye'de ifade ve örgütlenme özgürlüğü önündeki engellerin kaldırılması, siyasi tutukluların serbest bırakılması ve basın özgürlüğü önündeki baskıların kalkması" olarak sıraladı.
 
 'ÖCALAN'LA DOĞRUDAN TEMAS KURULMALI'
 
 "PKK'nın ateşkes, geri çekilme ve silahsızlanma konularını görüşmeye açık olduğunu düşünüyorum" şeklinde konuşan Demirtaş, buna karşılık örgütün "Öcalan'la doğrudan temas kurması gerektiğini" savundu.
 
 BDP eşbaşkanı, Kürt sorununa çözüm bulunmasının Suriye'deki olası yansımalarına da değindi ve sorunun çözümlenmesi halinde "Türkiye'nin Suriyeli Kürtlerin güvenini kazanacağı", bunun da "Suriye ve bölgedeki dengeleriin değişmesinde domino etkisi yapacağı" görüşünü dile getirdi.
 
 Bu süreçte yeni söylem ve politikalar gerektiğini de belirten Demirtaş, PKK'yı terör örgütü olarak tanıyan AB'ye bu politikasını "gözden geçirmesi" çağrısında bulundu.
 
 Akşam saatlerinde Avrupa Komisyonu'nun genişlemeden sorumlu üyesi Stefan Füle ile görüşen Demirtaş yarın da Avrupa Parlamentosu genel kurulunda düzenlenecek "Türkiye'de Kürt Sorununa Barışçıl Çözüm Diyaloğu" konulu oturumu izleyecek. 
 
 NTV