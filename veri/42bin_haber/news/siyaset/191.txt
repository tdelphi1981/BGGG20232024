O belge Balyoz planı eklerinde çıktı
Bayrak harekat direktifinin 22. kopyası Balyoz eklerinde çıktı.
12 Eylül darbesi yargılamasını yapan Ankara 12.Ağır Ceza Mahkemesi'nce, soruşturma aşamasından Genelkurmay Başkanlığı'ndan istenen ancak olumsuz yanıt verilen Bayrak Harekat Direktifi'nin 22'inci kopyası Balyoz belgeleri arasında çıktı. 12 Eylül darbe planı, sarı saman kağıda yazılmış. Yer yer dolmakalem ve kurşun kalem kullanılan belgeler, 2003 yılında yapılan Balyoz darbe planında başucu belgesi olmuş. 12 Eylül darbesini hazırlayan Bayrak harekat direktifi ile Balyoz harekat planı neredeyse kopya çekilmiş denecek kadar benzerlikler gösteriyor. TSK'nın mevcut kanun ve yönetmeliklerine göre kıymetli evrakların belli bir süre sonra imha edilmesi gerekiyor. Buna rağmen 1.Ordu, 1980'deki bir evrakı 2003 yılına kadar geçen 23 sene imha etmedi. 

Ankara 12.Ağır Ceza Mahkemesi, 18 Ocak 2012'de hazırladığı duruşmaya hazırlık tutanağında Genelkurmay'dan darbe öncesi Genelkurmay Başkanı ve kuvvet komutanlarının yaptığı toplantıların tutanaklarını gönderilmesini istemişti. Ancak Genelkurmay mahkemeye bu tutanaklar yerine, 4 cilt halinde Sıkıyönetim Koordinasyon Kurulu toplantılarının yazıya dökülmüş bant kayıtlarını gönderdi. Belgeler arasında Bayrak Harekat Planı'nın güncellenmesine ilişkin belgeler de yer aldı. Belgenin aslının olmadığı belirtildi. Bayrak Harekat Direktifi, Balyoz davası belgeleri arasında yer alıyor. 

VARLIĞI BALYOZ SANIĞININ NOTLARINDAN

Balyoz darbe planı sanıkları arasında yer alan 1.Ordu Harekat Başkanı Süha Tanyeri için yaptırılmış A5 boyutundaki not defteri sayfasında, Bayrak Harekat Direktifi bilgisi yer aldı. Türkiye'de sadece 22 kopya çoğaltılmış olan 12 Eylül darbe planı ile ilgili imha edilmemiş tek nüsha, 1.Ordu'da ele geçti. Sarı saman kağıda yazılmış, yer yer dolma kalemle ve kurşun kalemle ilavede içeren 30 yıllık orijinal evrak, bu anlamda "antika" değeri de taşıyor. 

İMHA EDİLMEDEN SAKLANDI

Yer yer dolmakalem ve kurşun kalem kullanılan belgeler, 2003 yılında yapılan Balyoz darbe planında başucu belgesi olmuş. 12 Eylül darbesini hazırlayan Bayrak harekat direktifi ile Balyoz harekat planı neredeyse kopya çekilmiş denecek kadar benzerlikler gösteriyor. TSK'nın mevcut kanun ve yönetmeliklerine göre kıymetli evrakların belli bir süre sonra imha edilmesi gerekiyor. Buna rağmen 1.Ordu'nun 1980'deki bir evrakı 2003 yılına kadar geçen 23 sene imha edilmeden muhafaza edildi. 

KİMLER TUTUKLANACAK, FİŞLEMELER

12 Eylül darbe planına ilişkin belgelerden, tüm tutuklanacaklar listesi, fişlemeler, kapatılacak dernekler listesi, vakıflar, sivil toplum kuruluşları ve yöneticilerinin isimlerinin de yer aldığı binlerce kişinin adı soyadı doğum tarihi ve doğum yeri bilgileri yer alıyor. Aynı yapı Balyoz darbe planında da sürüyor. Balyoz darbe planında da İstanbul'un Avrupa yakasında 120-135 bin, Anadolu yakasında ise 60-75 bin kişinin militan olarak fişlendiği gözlendi. Bu militanların etkilediği kişi ise 210 bin olarak yer aldı. 

Bayrak Harekat Direktifinde Kürtçülük faaliyetlerinde bulunanlar, Ülkücüler, aşırı sağ ve aşırı sol gruplar tek tek belirtilerek, kişilerin isimleri de detaylı biçimde yer almıştı. Aynı şey Balyoz darbe planında da tekrarlanmış. Radikal irtica grupları, sağ ve sol terör örgütleri ile ilgili detaylı bilgiler yer aldı. 

DIŞ TEHDİT AYNI

Bayrak Harekat Direktifi'nde dış tehdit algısı "Ülkemizdeki etnik grupların muhtemel ayaklanmalarının dış müdahaleleri davet edebileceği, Doğu ve Güneydoğu Anadolu'dan kaynaklanan bölücü iç tehdidin Yunanistan ve Kıbrıs Rumları ile birlikte Türkiye için büyük tehliye olabileceği" diye anlatıldı. Balyoz darbe planında da aynı tehdit yer aldı. Ancak bu dış tehdidin "asıl maksadı örtme" olduğu yorumları yapıldı. Balyoz sanığı Çetin Doğan'a ait olduğu ileri sürülen ses kayıtlarında "Yunanistan meselesi tali bir meseledir siz bizim asıl maksadımızı anlamışsınızdır" demesi bu algıyı daha güçlendirdi. 

BİRİ "DİREKTİF" DİĞERİ "PLAN"

"Bayrak Harekât Direktifi" ile "Balyoz Harekât Planı" belgeleri üzerinde yapılan incelemede, iki planının da birbirine çok benzediği görüldü. Sadece gözle görülür iki farklılık tespit edildi. Bunlardan ilki, Bayrak Harekat Direktifi isminde Genelkurmay Başkanlığınca hazırlandığını belli eden "direktif" kelimesi yer alıyor. Balyoz Harekat Planı'nın ise ordu komutanlığı seviyesinde hazırlandığını gösteren "plan" kelimesi farklılığı oluşturdu. Askeri literatürde Genelkurmay Başkanlığının emri "direktif", kuvvet komutanlığının hazırladığı planlar "veche" ve ordu komutanlıklarının hazırladıkları dokümanlar ise "plan" olarak isimlendiriliyor. 

İki plan arasındaki diğer fark ise, birincisinin sararmış sayfalar üzerine daktilo ile yazılmış olması. Balyoz planı ise Power Point sunuları, CD'ler ve printer çıktıları üzerinde olan günümüz teknolojisi ile hazırlanmış.