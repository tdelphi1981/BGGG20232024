Kılıçdaroğlu: Birand'ın eleştirisi düzgün, düzeyliydi, rahatsız etmezdi
ÇİN gezisini tamamlayan CHP Genel Başkanı Kemal Kılıçdaroğlu yurda döndü.
Uçakta gazetecilerin sorularını yanıtlayan Kılıçdaroğlu, Mehmet Ali Birand'ın yarınki cenazesine katılacağını belirterek şunları söyledi: "Birand'ı hepiniz benden daha iyi tanıyorsunuz. Haberi en iyi sunan gazetecilerden biriydi. Haberlerin içten sunardı. Haberleri izletir, halkın nabzını tutardı. İyi bir araştırmacı aynı zamanda da hem siyasete, hem ekonomiye, hem de askere ilişkin kalıcı eserler bıraktı. Bir dönem ben hatırlıyorum, sayın Birand'ı özellikle askerlerle ilgili yazılarını merakla takip ederdik. O kanattan önemli bilgiler aldığı düşünülürdü. Darbe sonrası demokrasinin katıksız savunucusuydu, yeri geldiği zaman gazeteci refleksiyle herkesi eleştirmekten çekinmezdi. Eleştirisi düzgün, düzeyliydi. Dolayısıyla eleştirileriyle rahatsız etmezdi." 

Çin gezisiyle ilgili olarak bir rapor hazırlayacaklarını ifade eden Kılıçdaroğlu, raporu Dışişleri bakanlığı ve hükümete sunarak değerlendirmelerini isteyeceklerini söyledi.