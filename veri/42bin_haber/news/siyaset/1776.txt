Destici'den 'Neo Naziler' iddiası
Büyük Birlik Partisi (BBP) Genel Başkanı Mustafa Destici, Almanya'da 8 Türk'ün hayatını kaybettiği yangına ilişkin, "Hükümetimiz bu olayın peşini asla bırakmasın. Alman hükümetinin, İçişlerinin, polisin verdiği bilgileri detaylı şekilde araştırsın. Nihayetinde Alman hükümeti veya Alman polisi bu olayı kapatmak isteyecektir" dedi.
Destici, Avrupa Türk Birliği Anma Gecesi Toplantısı dönüşünde Atatürk Havalimanı'nda basına açıklamalarda bulundu. Almanya'da 8 Türk vatandaşın hayatını kaybettiği yangın hakkında da açıklama yapan BBP lideri, "Orada çok üzüntü verici bir hadiseyle karşılaştık. Bir annemizle 7 yavrusu gece sabaha karşı çıkan yangında hayatlarını kaybetmişti. Olayın nasıl meydana geldiğiyle ilgili şu ana kadar netleşmiş bir bilgi yok. İlk gelen bilgilere göre sobadan kaynaklanan bir yangın olabileceği söylenmişti. Daha sonra o evden yaralı olarak kurtulanlarla konuştum. Fakat evden sağ olarak kurtulan büyükanneyle görüştüğümde sobanın yanmadığını, dolayısıyla yangının sobadan çıkmadığını öğrendim. Geriye iki ihtimal kalıyor. Bunlardan biri elektrik kontağından çıkma ihtimali, diğer ihtimali ise aklımıza bile getirmek istemiyoruz. Çünkü Almanya'da daha önce bir Soringen faciası yaşanmıştı. Özellikle bizim vatandaşlarımıza karşı Alman ırkçıları Neo Naziler tarafından bu tür eylemler gerçekleştiriliyordu. Eğer böyle bir şey yaşanmışsa, bunun adı kundaklama değil vahşettir. Çünkü 5 aylık bebek de bu olayda hayatını kaybetti. Bunun detaylı bir şekilde araştırılması gerekiyor" şeklinde konuştu. 

Destici, Almanya'daki Türklerden olayın yaşandığı bölgede de Neo Naziler'in olduğunu öğrendiğini sözlerine ekledi.