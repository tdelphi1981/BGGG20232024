Erdoğan: Oğul Esad, baba Esad'in katliamlarını geride bıraktı
Başbakan Recep Tayyip Erdoğan, 'Biz Suriye'nin an be an, gün be gün zafere doğru ilerlediğini görüyoruz' dedi.
Gaziantep'in Nizip ilçesindeki Suriyelilerin kaldığı çadır kenti ziyaret eden Erdoğan, Başbakanlık otobüsünün üzerinden yaptığı konuşmasına alandakileri Arapça selamlayarak başladı.

'Allah'ın selamı Suriye halkının üzerine olsun, Allah'ın selamı Suriyeli gençlerin, Suriyeli hanımların üzerine olsun, Allah'ın selamı Suriyeli mazlum, mağdur çocukların üzerine olsun' diyen Erdoğan, Suriyelilere 'hoş geldiniz, sefalar getirdiniz' ifadelerini kullandı. Erdoğan, 'Bu topraklar sizin kardeşlerinizin toprağıdır. Siz kardeşlerinizin yurdunda, kendi evinizdesiniz. Ekmeğimizi, çadırımızı, battaniyemizi sizlerle paylaşıyor olmanın iftiharı içindeyiz' diye konuştu.

Sıkıntılı günlerin Allah'ın izniyle geçeceğini dile getiren Başbakan Erdoğan, şunları söyledi:

'Biz Suriye'nin an be an, gün be gün zafere doğru ilerlediğini görüyoruz. Kahraman Suriye halkının namusu için, şerefi için, istiklali, hürriyeti ve istikbali için ortaya koyduğu direnişten en az sizler kadar gurur duyuyoruz. Bu haklı mücadeleniz bugün ya da yarın belki yarından da yakın zafere ulaşacaktır. Özgürlük mücadelesini veren Suriye'de haklarını alma mücadelesi veren, istiklaline kavuşma mücadelesi veren Suriye'nin kendi halkına, o direnişçilerine 'terörist' diyen Suriye rejiminin dalkavukları, devlet terörü estiriyor.

Adama sormazlar mı, 'şu ana kadar 60 bin insanı öldürdün, bunlar hep terörist miydi?' Adama sormazlar mı, '600 bin Suriye vatandaşı şu anda Suriye dışında, bunlar terörist miydi?' Adama sormazlar mı, '7 yaşındaki çocuğun, 10 yaşında ayağı kopan çocuklar terörist miydi?' Kardeşlerim hüzünlenmeyin. Sabredecek ve sabrın sonunda inşallah selamete kavuşacaksınız. Unutmayın, 'men sabera zafera' (sabreden zafere ulaşır). Ne yazık ki oğul Esed, baba Esed'in zulmünü, onun katliamlarını geride bıraktı. Oğul Esed, kendi halkına zulmetmekte babasını kat be kat geçti. O sadece Hama, Humus'ta zulmetti, oğul Esed Suriye'nin tamamında zulmediyor. Baba Esed bu dünyada hesap vermeden, hesabını ahirete taşıdı ama inşallah oğul Esed, Suriye halkı karşısında, Suriye halkının adaleti karşısında er ya da geç hesaba çekilecektir. Bunlar sanma ki, bu gayrimeşru rejim Suriye'nin işgal altındaki toprakları için bir kez olsun mertçe tavır sergileyemediler. Düşmanlarına karşı mertçe karşı duramayanlar, şimdi kendi halklarına karşı namertçe zulüm sergiliyorlar. Hiçbir zulüm ebedi olmaz, kalıcı olmaz. Er ya da geç bu zulüm sona erecek. Bu zulmün hesabı Suriye halkı ve Hak tarafından sorulacaktır. Milletçe dualarımız sizinle, milletçe kalbimiz sizinle.'

Alandakilere Arapça da seslenen Erdoğan, 'Hüzünlenmeyin, mahzun olmayın, muhakkak Allah bizimledir' diye konuştu.

Başbakan Erdoğan'a Başbakan Yardımcısı Beşir Atalay, Aile ve Sosyal Politikalar Bakanı Fatma Şahin, Gıda, Tarım ve Hayvancılık Bakanı Mehdi Eker, Milli Eğitim Bakanı Ömer Dinçer, Gümrük ve Ticaret Bakanı Hayati Yazıcı ile AK Parti Genel Başkan Yardımcısı Hüseyin Çelik de eşlik etti.