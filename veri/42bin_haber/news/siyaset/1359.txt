Kıyafet düzenlemesi tüm dünyada var
CHP lideri Kılıçdaroğlu, kamuda başörtüsü yasağını savundu. Devleti devlet yapan disiplindir diyen Kılıçdaroğlu, tüm demokratik ülkelerde bu tür düzenlemelerin olduğunu öne sürdü.

CHP lideri Kemal Kılıçdaroğlu, İngiltere Parlamentosu’nda düzenlenen halka açık konferansta konuşma yaptı. İngiltere Parlamentosu Avam Kamarası’nda gerçekleşen konferansta CHP lideri Kılıçdaroğlu, gündeme ilişkin sorularını da yanıtladı. İmralı görüşmeleri ve yeni anayasa düzenlemelerini değerlendiren Kılıçdaroğlu, Türkiye’de kan akıtılmaması ve barış olmasını istediklerini vurgulayarak bununla ilgili olarak da parlamentoda bir uzlaşma komisyonu kurulma teklifini getirdiklerini, ancak teklifin hükümet tarafından kabul edilmediğini söyledi. CHP lideri, toplumsal uzlaşmanın sağlanmasının da siyasal partilerin kendi aralarında uzlaşmasından geçtiğini belirtti. 
Başörtüsü disipline takıldı 
Kadınların kıyafeti üzerinden siyaset yapılmasını doğru bulmadıklarını da söyleyen CHP Genel Başkanı  Kılıçdaroğlu, “Dünyanın bütün demokratik ülkelerinde bütün kamu görevlilerinin nasıl giyenecekleri bellidir. Serbest yaşamla kamuyu ayıran da budur zaten. Devleti devlet yapan disiplindir” diye konuştu. 
AB’DEN CHP’YE ‘ANADİLDE SAVUNMA’ TEPKİSİ 
KILIÇDAROĞLU, TBMM’deki makamında kabul ettiği Türkiye-AB Karma Parlamento Komisyonu Eş Başkanı Helene Flautre’nin “CHP olarak anadilde savunma konusuna karşı çıkmanız bize göre çok yanlıştı” sözlerine “Bunu söyleyenlerin doğru söylemediğini belirterek, CHP olarak daha ilerisini önerdikleri ancak kabul görmediği karşılığını verdi. 
Demirel’i hastanede ziyaret etti 
CHP lideri Kemal Kılıçdaroğlu, rahatsızlığı nedeniyle hastanede tedavi gören Cevdet Selvi ile Şahin Ulusoy’u ziyaret etti. Kılıçdaroğlu, hastanede tedavisine devam edilen 9. Cumhurbaşkanı Süleyman Demirel’in sağlık durumu hakkında da bilgi aldı. Kılıçdaroğlu, “Sayın Cumhurbaşkanımızın sağlığının çok iyi olduğu ifade edildi. Erken teşhis konulması tedavinin kısa sürede, olumlu sonuçlanmasını sağlamış, bundan ötürü çok mutlu oldum” dedi. 
AB’den misafir geldi 
Bu arada Kılıçdaroğlu, Avrupa’dan gelen misafirleri ağırladı. Venedik Komisyonu Başkanı Gianni Buquicchio ve Türkiye-AB Karma Parlamento Komisyonu Eş Başkanı Helene Flautre ile görüşen Kılıçdaroğlu, AB-Türkiye ilişkileri, insan hakları, basın özürlüğü, yargı bağımsızlığı ile uluslararası ilişkiler konusunda görüş alışverişinde bulunuldu.