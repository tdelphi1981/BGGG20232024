Milli Eğitim Bakanlığı'ndan devir teslim töreni
KABİNEDE dün yapılan değişiklikle Milli Eğitim Bakanlığı'ndan ayrılan Ömer Dinçer, görevini törenle Nabi Avcı'ya devretti.
Bakanlar Kurulu'nda yapılan revizyonla Milli Eğitim Bakanlığı'na Ömer Dinçer'in yerine Nabi Avcı getirildi. Bakanlıkta bugün devir teslim töreni yapıldı. Törende konuşan Ömer Dinçer törende, "Nabi Bey bizim uzun yıllardır dostumuz, arkadaşımız. Görevi devralırken nasıl bir gurur yaşadıysam, devrederken de aynı gururu yaşıyorum. Başbakanımıza da teşekkür etmek istiyorum. Bize Milli Eğitim Bakanlığı'nda çok önemli görevler verdi. Biz de o sorumlulukları elimizden geldiğince yerine getirmeye çalıştık. Bu güveni ve desteği için çok teşekkür ediyorum" dedi. Bakanlık personeline de teşekkür eden Dinçer, şunları kaydetti: "Milli Eğitim Bakanlığı merkez teşkilatında var olan bütün arkadaşlarıma, öncelikle özel kalem, basın danışmanlığı olmak üzere, bana yakın çalışan birimler dahil olmak üzere, müsteşar, müsteşarlık, müsteşar yardımcılığı, genel müdürlük... Her birimdeki arkadaşlarıma ayrı ayrı teşekkür ediyorum. 4+4+4 sisteminin yerleştirilmesi konusunda inanılmaz bir çaba sarf ettiler. Türkiye'de Milli Eğitim Bakanlığı hakkındaki bütün yargıları altüst edecek bir çabayla ve başarıyla işlerini yerine getirdiler. İl teşkilatlarındaki yöneticilerimize ve tüm öğretmenlerimize teşekkür ediyorum. Yaptığımız her şey bir anlam içindi: Milli Eğitim Bakanlığı'nda, 1940-50'li yıllardan bu yana gelmiş, dünyanın terk ettiği bir yönetim zihniyetini değiştirmeye çalıştık. Daha demokratik bir eğitim sistemi kurgulamaya çalıştık. Sayın Bakanımızın da benzer düşüncelerde olduğunu biliyorum. Zaten dışarıdan da bize destek vermişti. Bundan sonra bu başarıların devam edeceğine inancım da tam. Gönül rahatlığıyla görevi devrediyorum."

'BAŞIMIZ SIKIŞTIĞINDA SİZDEN YARARLANACAĞIMIZI BİLİYORUM'

Yeni Milli Eğitim Bakanı Nabi Avcı ise Ömer Dinçer'e bugüne kadar yaptığı çalışmalar için teşekkür etti. Çok kısa sürede üzerine yeni değerler inşa edebilecekleri bir bakanlığı devraldıklarını belirten Avcı, "Kadim dostluğumuza güvenerek biliyorum ki bundan sonra da başımız sıkıştığında sizden yararlanacağız. Bir de bugün karne alan öğrencilerimizi tebrik ediyorum. İnşallah el birliğiyle daha ileriye götürmek için, başlattığınız hayırlı hizmetleri devam ettirmek için, bizden sonrakilere aynı iyi duygularla bu görevi devredebileceğimiz çalışma ortamı diliyorum. Teşekkür ediyor ve sağlık güzellikler diliyorum" dedi.