'Muhalefet bahane arıyor'
“Muhalefet kendisine kaçacak yer arıyor, ‘AK Parti başkanlık sistemini dayatıyor’ diyerek de bahane bulmaya çalışıyor.”
 AK Parti Grup Başkanvekili Mustafa Elitaş, başkanlık sistemi önerisinin Anayasa Uzlaşma Komisyonu çalışmalarını tıkadığı yönündeki eleştirelere cevap verdi. Muhalefete yüklenen Elitaş, “Muhalefet, kendine kaçacak yer arıyor, ‘AK Parti başkanlık sistemini dayatıyor, diyerek de bahane bulmaya çalıyor. Türkiye’de başkanlık sisteminin tartışılmasını istiyoruz. Bize göre idari yapıya en uygun başkanlık, yarı başkanlık sistemi. Hem Uzlaşma Komisyonu’nda hem de kamuoyunda tartışılsın. Demokrasi, düşünenlerin düşüncelerini ifade ettiği, tartıştığı bir rejimdir. Bundan da kimse gocunmamalıdır. Muhalefet korkuyor, kaçıyor olabilir ama kamuoyu tartışıyor.” diye konuştu.
 AK Parti’nin, bu konuda geri adım atıp atmayacağının sorulması üzerine Elitaş, “Bunu açıkladık. Anayasa Uzlaşma Komisyonu’nda bütün şartlar kabul edilir, sadece başkanlık sistemi kalırsa onda ısrarcı olmayız ama halkımız istediği taktirde kamuoyunun baskısına diğer partiler kayıtsız kalamazlar. Bundan 3-4 sene önce TBMM’nin kurucu iktidar olmadığı zaman anayasa yapamayacağını iddia edenler, bugün halkın baskısı ile anayasa yapmak için masadan kaçıyor dedirtmemek için gayret içindeler. Biz bunu halkımıza anlatırsak, kamuoyu başkanlık ya da yarı başkanlık sistemini benimsediği taktirde kimse masadan kaçamaz.” diye ifade etti.
 Bir gazetecinin, “Muhalefet, ‘şu anda önümüzde yasama, yürütme, yargı başlığı var. Biz hangi sisteme göre bu maddeleri müzakere edeceğiz’ diyor." şeklindeki sözleri üzerine Elitaş, şunları ifade etti: “Muhalefette de gelişme var. Zihinlerinin bir köşesinde başkanlık ya da yarı başkanlık sistemi var ki ‘neye göre tartışacağız’ diye soruyorlar. Masada bunları tartışırlar, sonuçta neyde uzlaşırlarsa ona katılırlar. Uzlaşma Komisyonu'nda 4 siyasi partinin ittifakı ile maddelerin geçmesi konusu var. Üç siyasi parti kabul edip bir tanesi kabul etmediği takdirde sistem tıkanmış oluyor.” 
  