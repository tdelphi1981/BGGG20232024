Kocasakal, Koltuğu İPli Gençlerle korumaya aldı
BALYOZ Darbe Planı davasında mahkeme heyetine yönelik sözleri nedeniyle yargı görevini yapanı engellemeye teşebbüs suçlamasıyla 2 yıldan, 4 yıla kadar hapis cezası istemiyle dava açılan İstanbul Barosu Başkanı Ümit Kocasakal ve 10 Yönetim Kurulu Üyesinin Baro yöneticiliği görevleri sona ermesine rağmen koltuktan kalkmamak için direnişleri sürüyor.

 Yasa gereği seçimden ikinci çıktığı için Kocasakal’ın yerine başkanlık koltuğuna oturması gereken Hukukun Üstünlüğü Grubu Başkan adayı Avukat Rıza Saka, yönetimin kendilerini tehdet ettiğini açıkladı.  Görevi bırakmaları için Baro yönetimine noterden ihtarname gönderen ve ilçe seçim kurulu ile Adalet Bakanlığı’na başvuran Saka, “Yönetim şu anda işgalci durumda. Aynısını biz yapmış olsak yaka paça bizi atarlardı” dedi. Baro yönetimin kendilerini tehdit ettiğini belirten Saka “İstanbul Barosu yöneticisi bize mesaj gönderdi. ‘Baroyu almaya gelirseniz, İşçi Partili gençler hazırlığını yaptı, karşınızda onu bulacaksınız’ dediler” dedi. Baro Başkanı Kocasakal ise tehdit iddiasını yalanlayarak “Mizah konusu oldular. Bazı meslektaşlar ‘23 Nisan’da bir saatliğine başkanlık koltuğuna otursunlar’ diyorlar” dedi.