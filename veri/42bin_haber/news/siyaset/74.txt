Gökçek'e Twitter'da hakaret eden 600 kişiye dava
Ankara Büyükşehir Belediye Başkanı Melih Gökçek, Twitter'da mesajlarını kendisinin yazdığını belirterek, hakaret edeni de mahkemeye verdiğini ifade etti. Mahkemeye verdiği kişi sayısının 600 olduğunu söyleyen Gökçek, hakaret edenlerden kamu önünde özür dileyenleri affettiğini kaydetti.
 Büyükşehir Belediye Başkanı Gökçek, TRT Türk'te Ömer Şahin'in gündeme ilişkin sorularını cevapladı. Twitter'a iki haftada 3 -4 saat ayırdığını belirten Gökçek, "Seçimler yaklaşıyor. Geçmişe nazaran daha çok yükümlülük var. Daha çok vakit ayıramıyorum. Mesajlarımı ben yazarım. Hakaret edeni de mahkemeye veririm. Sayısı 600 olmuştur. Bugüne kadar sosyal medyanın ucunu yakalayamama gibi bir sıkıntımız vardı. Bana hakaret eden sizseniz burada adınız soyadınız yoksa bir takım metotlar gerekiyor. Bu yanlışı yapanların yüzde 80'ini yakalamaya başladık. Adresleriyle isimlerini verince savcı karşısına çıkmaya başladılar. Ama eğer ki hakaret eden kişi kamu önünde dediğim anda özür dilerse genç insandır diyor affediyorum." dedi.
 "İLÇELER BAĞLANINCA HİZMET KAT BE KAT ARTACAK"
 TBMM'de görüşmeleri süren Büyükşehir Belediyesi Kanunu'nda Değişiklik Yapan Kanun Tasarısı'na yönelik eleştirilere cevap veren Gökçek, yasanın eleştirilerin aksine büyükşehir belediyelerinin sırtına yük getirdiğini bildirdi. Ankara il sınırları içinde olan, ancak Büyükşehir Belediyesi'ne bağlı olmayan ilçelere zaten hizmet verdiklerini vurgulayan Başkan Gökçek, "Kızılcahamam'ın asfaltını biz döktük, parklarını biz yaptık. Soğuksu Parkı'nın bakımını biz yapıyoruz. Çamlıdere'nin her şeyini biz yaptık. Parkları, ağaçlandırması... Beypazarı'nın kanalizasyonu, yağmur suyunu döşedik, parkını yaptık, asfaltını kaldırımını döşedik, çöp sorununu çözdük, aklınıza ne gelirse yaptık. Polatlı'nın asfaltını döktük, bize bağlı değil. Haymana'ya yapmadığımız kalmadı. Bize bağlanmadan bu kadarken, bağlanınca hizmet kat be kat artacak… Hepsine de hizmet eşit olacak." şeklinde konuştu.
 CİHAN
  