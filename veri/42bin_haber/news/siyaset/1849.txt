Savcılar bin 45 Balyoz klasörünü 400e indirdi
Balyoz davasında temyiz incelemesini yapan 3 savcının yanına 2 savcı daha görevlendirildi. Kozmik Odada dosyaların yarısını elden geçiren savcılar, davanın aslıyla ilgili dosyaları ayırdı. 400e indirilen klasörleri 5 savcı incelemeyi sürdürüyor.

YARGITAY’DAKİ ‘KOZMİK ODA’DAN SON HABERLER 
Yargıtay Cumhuriyet Başsavcılığı, tarihi Balyoz davasının dev boyuttaki 1045 klasörünü incelemesi için görevlendirdiği savcı sayısını 5’e çıkarma kararı aldı. Kozmik odada incelemelerini sürdüren 3 savcı, gelen klasörlerin önemli bir bölümünün yazışmalar, fotokopi tekrarları, tahliye taleplerinden oluştuğunu tespit etti. 400 klasöre indirilen dosyanın özünü 5 savcı inceliyor. 
Tutuklular mağdur olmasın 
Yargıtay Başsavcılığı, İstanbul 10. Ağır Ceza Mahkemesi tarafından karara bağlanan Balyoz Darbe Planı davasında tutuklu sanıkların daha fazla mağdur olmaması için temyiz sürecini hızlandırıcı önlemleri tek tek uygulamaya sokuyor. Görevlendirilen üç savcının rahat çalışabilmesi için kozmik oda tahsis eden Başsavcılık, şimdi de savcı sayısını artırma kararı aldı. Dosyaları artık 3 değil 5 savcı inceleyecek. 
Esası etkilemeyen dosyalar 
Gelen bin 45 klasör üzerindeki genel çalışmalarını sürdüren savcılar, bu klasörlerin yarısından fazlasının tahliye taleplerini içeren dilekçeler, fotokopi tekrarları, kurumsal yazışmalar olduğunu belirledi. Davanın özünün yaklaşık 400 klasör olduğu tespit edildi. Bu 400 klasör üzerinde inceleme yöntemi de belirlendi. Yeni katılacak savcılarla birlikte, savcı heyetinin öngörülen süreden daha kısa bir zamanda tebliğname hazırlayabilecekleri ifade edildi. 
Kayıp-kaçak olmayacak 
Başsavcılık, kamuoyunu yakından ilgilendiren büyük dava dosyaları için “yüksek güvenlikli” özel bir oda oluşturmuştu. Dosyalar üzerinde inceleme yapan savcıların, “kozmik oda” da denilen bu odada sakin ortamda görev yapmaları sağlanıyor. Önemli dava dosyaları üzerinde “çalıntı, kaybolma” gibi iddiaların da önüne geçilmesi için çeşitli güvenlik tedbirleri alındı.  
İNCELEMEYE TÜM ÜYELER KATILACAK 
BALYOZ dava dosyanın temyiz incelemesini yapacak olan Yargıtay 9. Ceza Dairesi de aynı hassasiyetle hareket edecek. Tebliğname hazırlandıktan sonra dosya 9.Ceza Dairesi’ne gönderilecek. Edinilen bilgiye göre, Daire ön incelemeyi görevlendirilecek tetkik hakimlerin yanı sıra tüm üyelerin katılımıyla yapacak. Daire üyeleri tetkik hakimlerle birlikte ön incelemeyi yaptıktan sonra temyiz incelemesi duruşmalı olarak yapılacak.