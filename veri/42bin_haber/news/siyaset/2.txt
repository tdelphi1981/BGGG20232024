Çelik'ten Kılıçdaroğlu'na sert sözler
AK Parti Genel Başkan Yardımcısı ve Parti Sözcüsü Hüseyin Çelik, TBMM'den tezkere çıkarılmasının savaşa girme anlamı taşımadığını belirterek, ''Kimse savaş tamtamları çalmıyor. Felaket tellallığı da kimse yapmasın. Ancak şunu herkes bilsin; bize gülle atanlara biz gül atmayız. Başkasının öğretisinde bu olabilir ama kültür ve medeniyet değerlerimiz bunu söylemiyor. Bizde zillet yoktur, zelillik yoktur. Atatürk'ün 'yurtta sulh, cihanda sulh' politikasını yıllar yılı tek partili dönemde bu zihniyet, silik bir politika olarak anladı ve öyle uyguladı. Atatürk'ün söylediği o değil. Atatürk'e de haksızlık etmeyin''dedi.
 Çelik, parti genel merkezinde düzenlediği basın toplantısında, CHP Genel 
  Başkanı Kemal Kılıçdaroğlu'nun dün grup toplantısındaki iddialarına tepki 
  göstererek, doğalgaz zammına ''ahlak ve şerefle'' bağdaştırmasına eleştirerek, 
  ''3 yıldır zam yapmadığınız ve tamamen dışarıdan ithal ettiğiniz bir ürünle 
  ilgili olarak bir fiyat ayarlaması, zam yapıyorsunuz ve sizi bu insan 
  şerefsizlikle, ahlaksızlıkla suçlayabiliyor. Böyle bir muhalefet yapılıyor. Ben 
  bu muhalefeti milletimize şikayet ediyorum'' dedi.
          Kılıçdaroğlu'nun, ''Yediler ve yedirdiler'' sözüne de tepki gösteren 
  Çelik, CHP Genel Başkanının benzer iddiaları karşısında AK Partililer'in 
  açtıkları bütün davaları kazandıklarını anımsattı. Çelik, ''Sayın Kılıçdaroğlu, 
  Dışişleri Bakanımız Sayın Davutoğlu'nu 'ileri derecede geri zekalı' olmakla 
  suçluyor. Sayın Davutoğlu'nu ilk akademisyenlik günlerinden itibaren tanıyan bir 
  arkadaşı olarak söylüyorum, Sayın Davutoğlu, zekasının zekatını verse bir ömür 
  boyu Kılıçdaroğlu'na yeter. Siz insanlara bu şekilde çamur atarak, hakaret ederek 
  muhalefet yaptığınızı mı sanıyorsunuz?'' diye konuştu.
          CHP'nin muhalefette olmasına rağmen kan kaybettiğini söyleyen Çelik, 
  CHP'li milletvekillerinin ve CHP sözcülerinin her fırsatta Başbakan Erdoğan'ı 
  hedef aldığını belirterek, ''CHP'de Recep Tayyip Erdoğan fobisi, saplantısı 
  oluşmuş. Onun karizmatik liderliğinin dayanılmaz ağırlığı altında eziliyorlar'' 
  dedi.
          
          -''Bizde zillet yoktur, zelillik yoktur''-
          
          Kılıçdaroğlu'nun, Türk jetinin Suriye tarafından düşürülmesinin ardından, 
  26 Haziran'da Meclis tatile girmeden önce son grup konuşmasındaki 
  değerlendirmeleriyle Suriye'ye karşı gerektiğinde kullanılmak üzere Meclis'ten 
  tezkere çıkınca yaptığı açıklamaların birbiriyle çeliştiğini ifade etti. Hüseyin 
  Çelik, şunları söyledi:
          ''Bir milyona yakın bir ordu besliyoruz. Ordumuz bu ülkenin asli 
  kurumlarından birisidir. Çok zor bir coğrafyada yaşıyoruz. Ordumuz 365 gün, 24 
  saat savaşa hazır olmak durumundadır. Değilse gerçek manada bir ordudan söz 
  edemezsiniz zaten. Tezkere çıkarmak, savaşa hazır olmanın yasal prosedürlerinden 
  birisidir. Ertesi gün savaşa girecek değiliz. Kimse savaş tamtamları çalmıyor. 
  Felaket tellallığı da kimse yapmasın. Ancak şunu herkes bilsin; bize gülle 
  atanlara biz gül atmayız. Başkasının öğretisinde bu olabilir ama kültür ve 
  medeniyet değerlerimiz bunu söylemiyor. Bizde zillet yoktur, zelillik yoktur. 
  Atatürk'ün 'yurtta sulh, cihanda sulh' politikasını yıllar yılı tek partili 
  dönemde bu zihniyet, silik bir politika olarak anladı ve öyle uyguladı. 
  Atatürk'ün söylediği o değil. Atatürk'e de haksızlık etmeyin.''
          
          -''Sayın Başbakan, halkının gönlünü çoktan fethetmiş''-
          
          CHP Genel Başkanı Kılıçdaroğlu'nun Başbakan Erdoğan'a yönelik, ''Sen Şam 
  fatihi değil olsan olsan Şam Babası olursun'' dediğini hatırlatan Hüseyin Çelik, 
  ''Bu kadar pespaye, bu kadar sokak ağzı, TBMM'nin çatısı altına yakışır mı? Bir 
  genel başkan bu kadar basit bir söylemle halkının karşısına çıkar mı? Sayın 
  Başbakan 'Şam fatihi' olmak gibi bir iddiada değil. Şam'ın sokaklarında Sayın 
  Başbakan, halkının gönlünü çoktan fethetmiş Sayın Kılıçdaroğlu. Sen sokakta 3 gün 
  3 gece dolaş seni tanımazlar bile Şam'da. Beyrut'ta da tanımazlar, Amman'da da 
  tanımazlar, Kahire'de de tanımazlar, bilmezler ama Sayın Erdoğan gidip Beyrut'ta 
  miting yapıyor'' ifadelerini kullandı.
          CHP Genel Başkanı Kılıçdaroğlu'nun, AK Parti Hükümeti'ni mezhepçi 
  politika yapmakla suçladığını söyleyen AK Parti Sözcüsü Çelik, ''Kaddafi Sünni 
  miydi Alevi miydi Şii miydi? Kaddafi Sünniydi, Hüsnü Mübarek de Sünniydi, 
  Yemen'in başındaki insan da Sünniydi ama biz iki ülke için ABD'yle ters düştük. 
  Hangisidir bunlar İran ve Suriye. İkisinin de yönetimi Şii'dir. Biz o konularda 
  onların haklı olduğuna inandığımız için bu meselelerde Türkiye üzerine düşeni 
  yapmıştır. Bundan sonra da yapacaktır. Dolayısıyla bizi böyle itham etmek 
  nadanlıktan başka bir şey değildir'' diye konuştu.
          
          -Doğalgaz ve elektrik zamları-
          
          2002'de 200 kw/saat harcama yapan bir asgari ücretlinin, aldığı maaşın 
  yüzde 20,2'sini elektrik faturasına ödediğini kaydeden Çelik, ''Bir asgari 
  ücretli yine 200 kw/saat harcama yaparsa bunun maaşı içindeki payı yüzde 9,6'dır. 
  Eğer siz hayat standardını, paranın alım gücünü, insanların gelir düzeyini hesaba 
  katmadan nominal rakamlar üzerinden hesap yaparsanız halkı kandırırsınız''
  dedi.
          Doğalgaz zammı konusunda da 2002 yılına ait rakamlar veren Çelik, 125 
  metreküp doğalgaz harcayan bir asgari ücretlinin, aldığı paranın yüzde 32,2'sini 
  doğalgaz faturasına ödediğini; bugün ise aynı asgari ücretlinin aynı miktar 
  doğalgaz kullanması durumunda maaşının yüzde 18'ini doğalgaz faturası olarak 
  harcadığını vurguladı.
          AK Parti Genel Başkan Yardımcısı Çelik, ''Türkiye, doğalgazı dışardan 
  ithal ediyor. Son 3 yılda bizim enerjiye verdiğimiz para 250 milyar dolardır. 
  Bizim öyle doğalgaz, petrol yataklarımız yok. Bu Hükümet, 3 yıl boyunca doğalğaza 
  zam yapmadı. 1 Şubat 2009'da ise doğalgaz fiyatında yüzde 14'lük, 1 Mayıs 2009'da 
  yüzde 21 indirim yapıldı. İndirim yapıldığı zaman iyi. Peki dünyada petrol, 
  doğalgaz fiyatları altüst olduğu zaman, zam yapıldığı zaman niçin birileri 
  kıyameti koparıyor'' dedi.
          1 Ekim 2011, 1 Nisan 2012 ve 1 Ekim 2012 tarihlerinde doğalgaz 
  fiyatlarına 3 sefer zam yapılmasına rağmen, bugünkü doğalgaz fiyatının 1 Kasım 
  2008'deki fiyattan daha düşük durumda olduğunu hatırlatan Çelik, şunları 
  söyledi:
          ''2009'da ham petrolün varil fiyatı 57 dolardı. Dün itibarıyla 115 dolara 
  çıktı. Tam yüzde 101 artış söz konusu. Türkiye doğalgazda kendisini sadece 
  Rusya'ya mahkum etmiş değil. Başka ülkelerden de doğalgaz alıyoruz. Hatta uzun 
  pazarlıklar sonunda Rusya'dan alınan doğalgazın fiyatında indirime gidildi. 
  Nükleer santral projesi hayata geçtiğinde Rusya'dan 6,5 milyar dolarlık daha az 
  doğalgaz satın almış olacağız. Sabah akşam nükleer enerjiye karşı çıkanların da 
  bunu bilmesi gerekiyor. Sayın Kılıçdaroğlu, kelimeleri, özellikle rakamları 
  çarpıtıyor. Gözünün içine baka baka halkımızı aldatıyor.''
 AA