Sürecin başarısız olma lüksü olamaz


İmralı süreci yaşanırken Meclis dün ilginç bir görüşmeye ev sahipliği yaptı. MHP Kocaeli Milletvekili Lütfü Türkan ile Diyarbakır Bağımsız Milletvekili Leyla Zana Meclis’te anadilde savunma görüşmeleri sürerken bir araya geldi. Türkan, “Biraz daha otursak sorunu çözeceğiz” derken, Zana, “Kendi halimize bıraksalar çözeriz bu sorunu” yanıtını verdi. Zana, devlet tek başına bu işi yapamayacağını, sürecin siyaset üstü olması gerektiğini belirtirken, “Sürecin başarısız olma lüksü yok” dedi. Zana, Paris’teki suikastle ilgili olarak “Susurluk’taki aynı şey var” yorumunu yaptı.  Zana, sürecin nasıl gittiğine ilişkin olarak şu yorumu yaptı: “Ben 8 ay önce konuştum. O zaman söyledim. AKP bu işi tek başına yapamaz. Devlet tek başına yapamaz. Siyaset de olmalı, hatta siyaset üstü olmalı. Şimdi sürece katkı vermek için çok hassas davranmak gerekiyor. O nedenle bazen susmak iyidir. Çünkü söylediğiniz bir şey yanlış algılanabilir sürece zarar verebilir. Basından da bu konuda hassasiyet bekliyorum”.