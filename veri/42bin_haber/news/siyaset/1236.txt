Yargıtaya kozmik oda
CHP Genel Başkan Yardımcısı Tekinin dosyasından evrak kaybolması gibi olaylar nedeniyle Yargıtay Başsavcılığı, kritik dava dosyalarını inceleyecek savcılar için kapısı özel şifreli özel oda hazırladı. Oda ilk kez şike savcılarına verildi.

ÖZEL ODAYI ŞİKE, BALYOZ VE ERGENEKON SAVCILARI KULLANACAK
YARGITAY Cumhuriyet Başsavcılığında, Şike, Balyoz gibi kapsamlı davaların temyiziyle ilgili tebliğnameler üzerinde çalışacak savcılar için yüksek güvenlikli oda hazırlandı. Başsavcılık, kamuoyunun yakından takip ettiği ve ülke gündeminde geniş yer bulan dava dosyalarının temyize götürülmesinin ardından dosyaların daha da güvenli incelenebilmesi için özel tedbirler aldı.
Savcı katı dışında bir oda
Dosyalardan evrak çalındı, alındı, kayboldu gibi olası iddiaların önüne geçmek isteyen Başsavcılık, dosyaların güvenliğinin sağlanması için alınan tedbirlere ek önlemler geliştirdi. Başsavcılık, savcıların görev yaptığı kat dışında bir oda oluşturdu. Böylelikle görevli savcıların sakin ortamda, bir arada dikkatleri dağılmadan çalışmaları da amaçlandı.
CHPli Tekinin dosyası kayboldu
CHP Genel Başkan Yardımcısı Gürsel tekine siyaset yolunu kapatacak olan davanın Yargıtayda temyiz görüşmeleri sürürken dosyadaki kritik evraklar ortadan kaybolmuştu. Dosyadan evrak kaybolmasıyla ilgili başlatılan soruşturma sürerken, kritik davalarda dosyalara müdahale edilerek içinden evrak eksiltilmesinin önlenmesiyle ilgili güvenlik açıkları tartışma konusu olmuştu.
5 saniye içinde şifre girilmeli
Kapısında herhangi bir isimliğin bulunmadığı odaya alarm ve şifreli kilit sistemi kuruldu. Oda kapısını açmak için belirlenen şifre 5 saniye içinde doğru girilmesi gerekiyor. Aksi halde alarm sistemi devreye giriyor ve idare katında belirlenen birkaç kişinin cep telefonuna anında mesaj gönderiliyor. Savcılar odadan kapıyı kilitleyip çıktıktan sonra ise içerdeki sensör devreye giriyor. Odada en ufak bir hareketlilikte yine alarm devreye giriyor ve ilgililere mesaj gönderiliyor.
İLK ŞİKE SAVCILARI KULLANMAYA BAŞLADI
YARGITAYDAKİ özel oda, futbolda şike davası dosyasıyla ilgili tebliğnameyi incelemekle görevlendirilen 3 savcının kullanımına sunuldu. Şike dosyasını inceleyen 3 savcı, tebliğnameyi bu odada hazırlıyor. Oda kapısının belirlenen şifresini sadece 3 savcı biliyor. İstanbul 10. Ağır Ceza Mahkemesinin Balyoz Planı davasına ilişkin  kararıyla ilgili tebliğname ile diğer tüm kapsamlı dosyaların tebliğnamelerinin de bu odada hazırlanması planlanıyor.