Bakan'dan 'bedelli' açıklaması
Milli Savunma Bakanı İsmet Yılmaz, bedelli askerlik ile ilgili yasayı mümkünse yeni yıldan önce, eğer TBMM'nin gündemi yıl sonundan önce izin vermezse Ocak ayı içerisinde çıkarmayı düşündüklerini bildirdi.
Yılmaz, Türkiye'yi ziyaret eden Makedonya Savunma Bakanı Fatmir Besimi ve beraberindekileri, Milli Savunma Bakanlığı'nda resmi törenle karşıladı.

Törenin ardından Besimi ve beraberindekilerle makamında görüşen Yılmaz, Türkiye ile Makedonya'nın ortak tarihi ve kültürel geçmişi bulunan ülkeler olduğunu belirtti.

İki ülkenin dost ve kardeş olduğunu ifade eden Yılmaz, konuk bakanı Türkiye'de ağırlamaktan duyduğu memnuniyeti dile getirdi.

Yılmaz, Türkiye'nin bağımsızlık ilanından sonra uluslararası her toplantıda Makedonya'yı desteklediğini, bundan sonra da desteğin süreceğini bildirdi.

Fatmir Besimi, Türkiye'nin resmi adıyla Makedonya'yı tanıyan ilk ülke olduğunu kaydetti. NATO içinde Türkiye'nin Makedonya'ya verdiği destekten dolayı teşekkür eden Besimi, ziyaretin zaten üst seviyede olan iki ülke arasındaki ilişkiyi daha da ileriye götüreceğine inandığını kaydetti.

-Sorular-

Konuşmaların ardından soruları yanıtlayan Milli Savunma Bakanı İsmet Yılmaz, Türkiye'nin NATO'dan talep ettiği Patriot hava savunma sistemine ilişkin soru üzerine, ABD, Hollanda ve Almanya'nın Türkiye'ye Patriot bataryası gönderme yolunda niyetlerini açık ettiğini söyledi.

Almanya Parlamentosu'nun sevkıyatı onayladığını, diğer ülkelerin de iç prosedürlerini tamamlamak üzere olduğunu dile getiren Yılmaz, bataryaların yerleştirileceği yerler hakkında çalışmaların devam ettiğini ifade etti.

Yılmaz, 'Adana'dır, Maraş'tır, Malatya'dır, Diyarbakır'dır diğer yerler... Kesin olarak yerleştirilecek yerler önümüzdeki kısa süre içinde belli olur diye düşünüyorum. Yurt dışından da konuşlandırılacak yerlerin çalışması doğrultusunda ülkemize teknik ekipler geldi, bazıları yeni geliyor. Çalışma henüz tamamlanmadı, önümüzdeki süre içinde tamamlanır' diye konuştu.

Bakan Yılmaz, bedelli askerliğe ilişkin yasa teklifinin sorulması üzerine de daha önce 70 bine yakın başvurunun olduğunu belirterek, şu bilgiyi verdi:

'Kanunda başvuru süresi 6 aydı. 6 ay içinde başvurmak kaydıyla başvurduğu anda taksidin yarısını, geri kalanı da 6 ay sonra ödeyebilirdi. 15 Aralık'ta yasa çıktı, 6 aylık süre 15 Haziran'da doluyordu. Muhtemelen düşündüler ki biz 15 Haziran'dan sonra 6 aylık bir süreye sahibiz. Mart'ta başvurdu, yarısını yatırdı. 6 aylık süre Mart'ta başlayıp Eylül'ün 15'inde bitmesi lazımdı. Fakat kafasında Aralık 15 var diye düşünerek Kasım'da ödedi, Aralık'ta ödedi. Dolayısıyla geç ödeyince biz yasada belirtilen 6 aylık süreyi aştınız talebinizi kabul etmiyoruz dedik.

Bu şekilde 200'ün üzerinde vatandaşımız var. Bu vatandaşlardan 7'si Askeri Yüksek İdare Mahkemesi'ne başvurdu. Mahkeme de başvurulardan birinin talebini sağlık nedenleriyle kabul etti. Bizim şunu seçmemiz gerekir. Ya 200 kişiyi davaya yönlendireceğiz ya da davaya gitmesine gerek kalmadan yasal düzenleme yapacaktık. Biz ikinci alternatifi tercih ettik. Muhtemelen bugün ya da yarın Meclis'e sunulur diye düşünüyoruz. Mümkünse yeni yıldan önce çıkarmak istiyoruz, eğer Meclis'in gündemi yıl sonundan önce izin vermezse Ocak ayı içinde bu yasa çıkar diye düşünüyoruz. Bu, disiplin mahkemeleri ile ilgili bir yasamız var onun içinde TBMM'ye gönderilecek.'

Görüşme, açıklamaların ardından basına kapalı devam etti.