Faili meçhul davasında beklenmedik itiraflar
Diyarbakır 6ncı Ağır Ceza Mahkemesinde görülen JİTEMin faili meçhulleri davasında, bir numaralı sanık emekli Albay Cemal Temizözün Cizre Jandarma Komutanı olduğu dönemde emrinde görev yapan uzman çavuş Burhanettin Kıyak sürpriz itiraflarda bulundu.

 Kıyak, gizli tanık, tanık ve belgelerde “infaz mangasının amiri” olarak geçen “Yavuz” ve “Yavuz Güneş” kod isimlerinin kendisine ait olduğunu itiraf etti. Bugüne kadar dinlenen çok sayıda asker, savcı, vali yardımcısı ve mağdurlar, Temizöz’ün kurduğu iddia edilen infaz mangasının başında ‘Yavuz’ kod adlı bir uzman çavuşunun bulunduğunu ileri sürmüştü. 
Güvenlik için kullandığım isim 
Şırnak Cizre’de 1993-95 yılları arasında işlenen 20 faili meçhul cinayetle ilgili açılan davada Mahkeme başkanı Bekir Soytürk, sanık Kıyak’a 10 cinayetten yargılandığını hatırlattı. Kısa bir savunma yapan Kıyak’ın “infaz mangası” hakkında bilgisinin olmadığını söylemesi üzerine, sanığa, tanık emekli Astsubay Ahmet Öznalbant’ın “ölüm grubu kurulmuştu. Albayın emrinde çalışan ekibin elindeki listeye göre insanlar alınırdı” ifadesi okundu. Kıyak, bazen kendisine verilen gözaltı listeleri doğrultusunda köylerde arama yaptıklarını kaydetti. 
Mahkeme başkanı “Yavuz kod adında birini tanıyor musun?” sorusuna Kıyak, “Güvenlik gerekçesiyle kullandığım isim olabilir” cevabını verdi. “Yavuz kod ismiyle imza attınız mı” sorusunu Kıyak, “Can güvenliği gerekçesiyle atmış olabilirim” diye yanıtladı. Kıyak’a 1994 yılında öldürülen Abdurahman Afşar olayı da soruldu. Olay tutanağına “Yavuz Güneş” kod adıyla imza atıldığı belirtilerek, bu kişinin kendisi olup olmadığı sorusuna Kıyak, tutanağa bakarak, “Yavuz Güneş ismi bana ait olmayabilir, ama imza benim” dedi. 