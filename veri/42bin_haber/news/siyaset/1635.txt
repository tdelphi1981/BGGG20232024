BDP'li Buldan: Sızdıranları biliyoruz
BDP Grup Başkan Vekili Pervin Buldan, İmralı Adası'nda Öcalan'ın BDP'li milletvekilleriyle yaptığı görüşme notlarının basına sızmasını değerlendirirken, "Basına görüşmeleri sızdıranları da çok iyi biliyoruz. Bu sürecin sekteye uğramaması için mücadele vereceğiz" dedi.
Batman'da 8 Mart Mart Dünya Kadınlar Günü etkinlikleri kapsamında Batman Kadın Platformu miting düzenledi. Cumhuriyet Meydanı'nda düzenlenen mitinge BDP Grup Başkan Vekili Pervin Buldan, Batman Milletvekili Ayla Akat ile yaklaşık 5 bin kişi katıldı. Mitinge katılanlar Türkçe ve Kürtçe söylenen şarkılarla çoşup, halaylar çekti.

BDP Grup Başkan Vekili Pervin Buldan konuşmasında çözüm sürecine değinip şöyle dedi:

"Sayın Öcalan, 'bu süreçte herkesten destek istiyorum' diyor. Aydınlardan azınlıklara dek herkes bu süreçte üzerine düşeni yapmalı. Biz de Öcalan'a söz veriyoruz. Her koşulda, her şartta onu destekliyoruz. Çözüm sürecinde, yol haritasında Öcalan'la hareket edeceğimizi söylüyoruz. Adını ne koyarsak koyalım, bu süreci en iyi şekilde götürmek ve noktalamak için her birimize düşeni yerine getirmek zorundayız. Bu süreçte Öcalan'ın muhatap alınması da arzuladığımız mücadelenin bir parçasıydı. Basına görüşmeleri sızdıranları da çok iyi biliyoruz. Bu sürecin sekteye uğramaması için mücadele vereceğiz. 21'inci yüzyıl kadın özgürlüğü, barışın ve Kürt sorununun demokratik yollarla çözümünün sağlandığı ve Öcalan'ın özgürlüğüne kavuştuğu yıl olacaktır."