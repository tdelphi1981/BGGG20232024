"Birileri terörün bitmesini istemiyor"
AK Parti Genel Başkan Yardımcısı Mehmet Ali Şahin, Paris'te 3 kadının öldürülmesinin amacının ne olduğunun iyi analiz edilmesi gerektiğini belirterek, 'Birileri PKK terör örgütünün dağdan inmesini istemiyor, silah bırakmasını istemiyor. Savaş yanlıları bu kadar acele ediyorken, barış yanlıların daha fazla acele etmesi lazım' dedi.
Şahin, AK Parti Siyasi ve Hukuki İşler Başkanlığı'nın düzenlediği eğitim ve değerlendirme toplantısında yaptığı konuşmada, AK Parti'nin yerel yöneticilerinin partinin siyasi ve hukuki görüşlerini benimseyerek bunları halka ulaştırmak ve yeni ödevler çıkarmakla yükümlü olduğunu söyledi.

Siyaset ve hukukun, demokrasinin olmazsa olmaz iki değeri olduğunu vurgulayan Şahin, 'Siyasi hayatımızda AK Parti kadar bu iki kavrama sahip çıkan, içini dolduran başka bir siyasi parti, iktidar olmamıştır' dedi.

Türkiye'de 2000'li yıllarda siyaset kurumunun, 'siyasetçinin dibe vurduğunu', parlamentoya, milletvekillerine güvenin hiç olmadığı kadar azaldığını ve o dönem ülkenin çok kötü yönetildiğini ifade eden Şahin, o dönem varlıklı kişilerin ekonomik kriz nedeniyle servetlerinin yarısını bir gecede ekonomik kriz nedeniyle kaybettiğini, inanç ve ifade özgürlüğünün önünde çok büyük engeller bulunduğunu kaydetti.

Şahin, halkın, içinde bulunduğu çıkmaza çare olarak AK Parti'yi gördüğünü belirterek, 'AK Parti'nin siyasetteki misyonu, 'siyaset arenasında en güçlü parti konumunda bulunmak' değildir. Aynı zamanda bulunduğu alanı genişletme, demokrasiyi daha da güçlendirme gibi bir işlevi yerine getirmektir' diye konuştu.

-'Türkiye 90 yıl sonra bulunması gereken yerde değildir'-

AK Parti iktidarıyla birlikte Türkiye'de siyasete, Meclis'e güvenin arttığını, geçmişle kıyaslandığında daha güçlü, demokratik, bölgesinde ve dünyada etkinliği artan bir Türkiye oluştuğunu savunan Şahin, 'Türkiye, 1966 yılından 2004 yılına kadar Avrupa Parlamenter Meclisi'nin sistematik işkence uygulayanlar listesindeydi, her yıl işkenceden dolayı denetime tabiydi. AK Parti iktidarı Türkiye'yi bu ayıptan kurtarmıştır' dedi.

Bu yıl Cumhuriyet'in kuruluşunun 90. yılının kutlanacağını anımsatan Şahin, şöyle devam etti:

'İnşallah büyük bir coşkuyla yeniden kutlayacağız. Önemli mesafeler alınmıştır 90 yılda, ama geldiğimiz nokta gelmemiz gereken nokta değildir. Bizimle birlikte kalkınma yarışına giren ülkeler bizi fersah fersah geçtiler, neden? 90 yıllık süre önemli bir zaman dilimidir, İkinci Dünya Savaşı'ndan çıkmış ülkeler bizden ekonomik bakımından da sosyal gelişmişlik bakımında da daha öndedirler, demek ki bir yerde sorun var. O sorun da tam demokrasiye geçememiş olmamızdır. Vesayet rejiminin varlığı ve sivil siyaset alanına yapmış olduğu müdahaleledir. Her darbe Türkiye'ye kaybettirmiştir, demokratik gelişmesini, ekonomik gelişmesini olumsuz etkilemiştir. O yüzden Türkiye 90 yıl sonra bulunması gereken yerde değildir.

Tabii ki askerlerimiz olacaktır, Genelkurmay olacaktır, silahlı kuvvetlerimiz olacaktır, ama taş yerinde ağırdır. Siyaset dışı kalması gereken kurumlar eğer siyasetin içine girerlerse hem kendi görevlerini dört dörtlük yapamazlar hem de siyaset alanına girmek suretiyle Türkiye'de demokrasinin ve Türkiye'nin gelişmesine engel olmuş olurlar.'

Şahin, Adalet Bakanı olduğu sırada dönemin Milli İstihbarat Teşkilatı Müsteşarı Emre Taner'in İmralı'da terör örgütü elebaşı Abdullah Öcalan ile görüşme talebinde bulunarak, konu hakkında Bursa Cumhuriyet Başsavcılığı'nın bilgilendirilmesini istediğini anlatarak, ilk görüşmenin ardından yaklaşık 10 gün sonra Taner'in kendisini tekrar ziyaret ettiğinde, görüşmenin Bursa Garnizon Komutanı'nın izin vermemesi nedeniyle gerçekleşemediğini öğrendiğini anlattı.

Bu anısında sivil siyaset alanının nasıl daraldığını bizzat yaşadığını ifade eden Şahin, 'Artık şimdi geldiğimiz noktada Türkiye o Türkiye değil, artık sivil siyaset her meselesine sahiptir, her meselesini çözmek için milletin emanetine sahip çıkmaktadır. Bunda dirayetli yönetimiyle Sayın Başbakanımız Recep Tayyip Erdoğan'ın, Sayın Cumhurbaşkanımız Abdullah Gül Bey'in rolü büyüktür, AK Parti iktidarlarının rolü büyüktür' dedi.

-'İnsansız hava araçlarıyla, insansın uçaklarla insani sorunları çözemezsiniz'-

Türkiye'de sivil siyaset sürecinin başladığını ve bu sürecin başarıya ulaşmak zorunda olduğunu vurgulayan Şahin, şöyle konuştu:

'Türkiye bölücü terörden çok zarar gördü, devletin sivil refleksi, silahlı refleksinden daha güçlü olmalıdır. İnsansız hava araçlarıyla, insansın uçaklarla insani sorunları çözemezsiniz. Mutlaka farklı alternatifler denemelisiniz. Bu sorunu yaşayan diğer ülkeler nasıl hareket etmişlerse siz de denemek zorundasınız. Riski var, birçok provokatif eylemlerle karşılayacaksınız. MİT Müsteşarımız o bilinen görüşmeyi yaptıktan hemen sonra Hakkari Çukurca'da Karataş Karakolu'na 100 civarında teröristin bir eylem planladığını biliyorsunuz, ama istihbarat güçlerimiz bildiği için bu saldırı püskürtüldü. Bu tip karakol baskınlarında amaçlarına ulaşmış olsalardı şu anda başlamış olan süreç farklı bir noktada olabilirdi.

Paris'te 3 PKK'lı kadın infaz edildi, amaç ne? Birileri PKK terör örgütünün dağdan inmesini istemiyor, silah bırakmasını istemiyor. Bu hep öyle devam etsin istiyor ve aceleleri de var, daha ortada bir şey yok, daha işin başlangıcında, ama acele ediyorlar. Savaş yanlıları bu kadar acele ediyorken, barış yanlılarının daha fazla acele etmesi lazım. Sağduyu sahibi herkesin bu sürece destek vermesi gerekir. Çünkü, bu ülke terör belasından çok çekti.'

-'Terör biterse Türkiye bitmez, daha da büyür, gelişir'-

Mehmet Ali Şahin, yaşanan süreçte 'Silivri'ye kaçamak yapmanın kurtuluş, Silivri sakinleriyle kucaklaşmanın da çözüm olmadığını' belirterek, 'Analar şehit verdikleri çocukları için 'oy oy' diyerek dizlerini döverek yas tutarken, birilerinin gelecek seçimlerini düşünerek 'oy oy, illa oy' diye ortalıkta dolaşması vatanseverlik değildir. 'Terör bitsin, Türkiye bitmesin' diyorlar, kastettikleri her halde şu; 'terör biterse, Türkiye biter' demek istiyorlar. Terör biterse Türkiye bitmez, daha da büyür, gelişir' dedi.

Yaşanan süreçte her türlü provokatif eyleme karşı çok dikkatli olunması gerektiğine işaret eden Şahin, terör sorunun mutlaka bir şekilde çözüleceğine inandığını, halkı bu beladan kurtarmak istediklerini söyledi.

Şahin, 'Türkiye'nin her türlü sorununun çözümü için yola çıkmış olan bu kervanı asla durduramayacaklar, başta terör olmak üzere ülkemizin her türlü sorunun el birliğiyle çözeceğiz' diye konuştu.