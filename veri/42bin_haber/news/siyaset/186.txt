'İzmir'de kimse hayatından memnun değil'
'Yerel yönetimler Şurası'nda konuşan Kültür ve Turizm Bakanı Ertuğrul Günay, İzmir'de başarılı sonuç alınamamasında teşkilatları eksik buldu. Bakan Günay, partinin kendini iyi anlatamadığını, yerel seçimde üzerlerinden tufan geçtiğini öne sürerek, şöyle devam etti 
 "Türkiye’deki büyük başarıyı açmak toplumunu her kesimine ulaşmak konusunda yeterince gayret gösteriyoruz mu göstermiyoruz mu bunu bir sorgulayalım. İsteyen çocuğa burs veren, yatırımcıları özgürleştiren, bir siyasi hareketsek Ege’den iyi bir sonuç almamız gerekiyor. İyi sonuç alamıyorsak anlatmak sorununuz var demektir. 
 
 Biz bu işin küreğini çektik, eşimizi, dayımızı listelere yazmakla uğraşmayalım. Ekmeği bırakın millet yesin. Bu işin şerefi bizim. Sizden rica ediyorum. Biz hayatı ileri taşımaya çalışıyoruz. Biz insanların kılığı kıyafeti ile uğraşmıyoruz. Kimsenin de uğraşmasını istemiyoruz. Bizim kimsenin yediğine içtiğine müdahale etme niyetimiz yok. Kimse de bize müdahale etmesin."
 
 "Biz özgürlükçü, bir siyasi hareketiz" diyen Bakan Günay, konuşmasının devamında şunları söyedi:
 
 "Kendimizi kapatmayacağız. Muğla’yı Aydın’ı yönettiğimiz zaman bunlar geriye gider mi? Gitmezse bunu böyle anlatacağız. Genç arkadaşlar, kadınlar size çok büyük görev düşüyor. Kendi içine kapanan, kendimizden başkasına yaşam hakkı tanımayan bir siyasi hareket olmadığımızı, özgürlükçü yaşama hakkına sahip olduğumuzu herkes bilsin. Kimsenin diline, dinine, kıyafetine karışmıyoruz. Bir tek kaygımız var birlik ve kardeşlik içinde yaşayalım. Bizim istediğimiz barıştır. Barış olsun, kardeşlik olsun. Millete hizmet olsun. Teşkilat çalışmalarında geçen dönemi irdeleyerek yola çıkmalıyız. 2011 sonuçlarıyla 2007’de aldığımız sonuç arasında çok büyük bir fark yok. Yerel seçimde üzerimizden neden tufan geçti bizim. Bunu sorgulayalım."
 
 AK Parti Genel Başkan Yardımcısı Menderes Türel, İzmir’in Türkiye’nin üçüncü büyük kenti olmasına rağmen herkesin belediye hizmetlerinden şikayet ettiğini öne sürerek, "Kimse hayatından memnun değil. İzmir’in de yerel yönetim hizmetlerinden de en iyi şekilde payını alması gerek. İzmir’in bu hizmetlerden mahrum kalması herhalde İzmir’i sevenleri üzüyordur. 81 kentte iddiamızı ortaya koyacağız. Her il ve ilçede iddialıyız. Sandıktan çıkan sonuca saygılıyız ama biz tüm Türkiye’deki belediyelerin AK Parti belediyeciliğinden istifade etmeleri için uğraşmalıyız" dedi.
 
 ALAÇATI’YI KAPATMIYORUZ ALAÇATI BELEDİYESİ’Nİ KAPATIYORUZ
 
 Türel, turizmde öne çıkan bazı belde belediyelerinin kapatılmasına tepki gösterildiğini hatırlatarak, "Belde belediyelerini kapatmıyoruz. Mahalleye dönüştürerek, bu bölgelerin vatandaşlarımızın ilçe belediyesinden büyükşehirden hizmet alma kalitesinden yararlanma imkanı sağlıyoruz. Bize diyorlar ’Alaçatı Belediyesi’ni niye kapatıyorsunuz. Side Belediyesini niye kapatıyorsunuz?’ Bu belediyelerimizin marka değeri taşıyan isimleri Side, Kalkan, Alaçatı sonsuza kadar yaşayacaktır. Biz hizmetlerin daha iyi olması için uğraşıyoruz. Alaçatı’yı kapatmıyoruz, belediyeyi kapatıyoruz. Biz Alaçatı’ya giderken, ’Alaçatı Belediyesi’ne gidiyoruz’ demiyoruz. ’Alaçatı’ya gidiyoruz’ diyoruz. Turizmdeki marka değerlerini güçlendirmek için bu adımları atıyoruz" dedi.
 
 MAZARET BELEDİYECİLİĞİ BAŞLADI
 
 Türel, CHP’li belediyelerle yerel yönetimlere ’mazeret belediyeciliği’ kavramının girdiğini öne sürerek, şunları söyledi:
 
 "Bu arkadaşlar aday olduklarında ve seçildiklerinde iki yıl iktidarla çalışacaklarını biliyorlardı. Hepsi, ’İzmir’in sorunlarını, ilçelerin sorunlarını biz çözeriz’ diyorlardı. Hangi iktidarla çalışacağınız belliyken seçimi kazanınca ne değişti de yapamadığınız her iş için iktidarı suçluyorsunuz. İktidarın İzmir’e destek vermediğini söylüyorsunuz. İzmir’e yapılan destekler ortadadır."
  