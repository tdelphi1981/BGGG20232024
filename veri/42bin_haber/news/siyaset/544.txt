'Sakine'nin nişanlısını da örgüt infaz etti'
Başbakan Erdoğan, Fransa Cumhurbaşkanı Hollande'ın teröristlerle niçin görüştüğünü derhal açıklaması gerektiğini söylediği konuşmasında, Sakine Cansız'ın nişanlısının da yine PKK tarafından öldürüldüğünü kaydetti 
 Başbakan Recep Tayyip Erdoğan, Çırağan Sarayı'ndaki Anadolu Aslanları İşadamları Derneği (ASKON) Genel Kurulu'nda konuştu.
 
 >>  HOLLANDE: 3 PKK'LIDAN BİRİNİ TANIYORUZ
 
 Başbakan Erdoğan, Fransa'nın başkenti Paris'te yaşanan suikasta ilişkin, "Fransa, bu olayı derhal aydınlatmalıdır. Ayrıca, Fransa Cumhurbaşkanı bu terör örgütü mensuplarıyla neden görüştüğünü, ne görüştüğünü, hangi tasarım dahilinde bu teröristlerle iletişim halinde olduğunu da derhal Fransız, Türkiye ve dünya kamuoyuna açıklamalıdır'' dedi.
 
 'TERÖR TÜRKİYE'NİN PRANGASIDIR'
 
 ASKON Genel Kurulu'nda konuşan Başbakan Recep Tayyip Erdoğan, Türkiye'nin terör meselesiyle meşgul olarak, kaynak sarf ederek yoluna devam etmekte büyük zorluk çektiğini belirterek, "Terör Türkiye'nin prangasıdır" dedi.
 
 "Sürece inanıyorum ama aynı zamanda temkinliyiz" diyen Başbakan Erdoğan, "Herkes sürecin hassasiyetini düşünerek açıklama yapmalıdır" görüşünü dile getirdi.
 
 'TERÖRLE MÜCADELEDE HEP YALNIZ BIRAKILDIK'
 
 Başbakan Erdoğan, "Şiddet fikri olmayanların ya da fikrine güveni olmayanların yöntemidir. Şiddetin ulaşabileceği hiçbir yer yoktur. Terörle mücadelede hep yalnız bırakıldık" şeklinde konuştu. 
 
 'BUNLARIN CİBİLİYETİNİN GEREĞİ BU'
 
 Erdoğan ayrıca şunları söyledi: Bu süreçte herkes soğukkanlı olacak, ağırbaşlı olacak Örgüt içi hesaplaşma olabileceği ihtimalini sorgusuz sualsiz reddettiler. Çünkü ucu onlara dokunacak. Bu terör örgütü pirü pak örgüt müdür? Hiç mi bugüne kadar böyle infazlar yapmadı? Mazlum Doğan başta olmak üzere nice genç, çocuk infaz edildi. 5 kadın teröristi de böyle infaz ettiler. Sakine Cansız'ın nişanlısı Mehmet Şener de örgüt tarafından infaz edilmiştir. Bunların cibiliyetinin gereği bu. Bugün suçu devlete atmaya çalışanlar geçmişte örgüt içi infazları sorgulayamadılar.
 
 SAKİNE CANSIZ'IN NİŞANLISI 91'DE ÖLDÜRÜLDÜ
 
 Sakine Cansız'ın nişanlısı 1 Kasım 1991 yılında Suriye'nin Kamışlı İlçesi'nde Suriye istihbaratının da katkısıyla infaz edildi.
 
  
  