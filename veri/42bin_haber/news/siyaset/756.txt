Hizbullahı Ergenekon yönlendirdi
STAR, Hizbullahla ilgili istihbarat ve güvenlik birimlerinin hazırladığı gizli rapora ulaştı.

 Meclis Darbe ve Muhtıraları Araştırma Komisyonu’na ulaşan belgelerde  Hizbullah ile ilgili istihbarat ve güvenlik raporlarında, örgütün yönetici ve militanlarının İran’da eğitim gördükleri ve  devriminden etkilendikleri bilgisine yer verildi. 
Okkan’a misilleme yapıldı 
MİT’in 13 sayfalık “gizli” raporunda örgütün “Marksist ve dinsiz PKK ile mücadele” diyerek yola çıktığı, silahlı mücadeleyle bu amacın “Güneydoğu Anadolu’da İslama dayalı Kürt devletinin oluşturulması” şeklinde değiştiği ifade edildi. Raporda, 17 Ocak 2000’de örgüt lideri Hüseyin Velioğlu’nun öldürülmesinin ardından, Diyarbakır Emniyet Müdürü Gaffar Okkan’ın, Velioğlu’nun ölümüne neden olan operasyonları yönetmesine misilleme olarak öldürüldüğü ifade edildi. 
El bombaları aynı kaynaktan 
İçişleri Bakanlığı’ndan gelen 33 sayfalık “gizli” raporunun en dikkat çekici bölümü ise Ergenekon savcılarınca gönderilen bilgi ve belgeler ışığında Hizbullah ile Ergenekon arasındaki ilişki oldu. Raporda, “Hizbullah  ile Ergenekon yapılanmasının aynı kaynaktan el bombası elde ettiği ve aralarında bu yönde ilişki olabileceği” değerlendirmesi yapılarak, Hizbullah’ın Ergenekon tarafından yönlendirilmiş olabileceğine işaret edildi.