Vural'dan, Karadayı yorumu
MHP Grup Başkanvekili Oktay Vural, İsmail Hakkı Karadayı'nın gözaltına alınmasını değerlendirdi.
 MHP Grup Başkanvekili Oktay Vural, "28 Şubat’ın mağduru olarak çıkanların aynı zamanda 28 Şubat’ın hedef aldığı siyasi düşünceyi bölmek ve dönüştürmek ve değiştirmek isteyen bir siyasal düşünceyle ortaya çıkmaları tesadüfi değildir." dedi.
 Oktay Vural, Meclis’te düzenlediği basın toplantısında gündeme ilişkin soruları cevapladı. Eski Genelkurmay Başkanı Orgeneral İsmail Hakkı Karadayı’nın, 28 Şubat soruşturması kapsamında ifade vermek üzere Ankara’ya götürülmesi ile ilgili bir soru üzerine Vural, konu ile ilgili yargı sürecinin devam ettiğine dikkat çekti. Vural, "28 Şubat’ın hedeflediği siyasal yapılanma kimin sayesinde gerçekleşmiştir? 28 Şubat’tan önce düşünceleri farklı olanlar bugün farklı düşünüyorsa, 28 Şubat’ın arzu ettiği siyasi mimari kimlerin sayesinde gerçekleşmiştir? Asıl bu yöne de bakmak lazım. Kimin önünü açmıştır? Buna da bakmak lazım. Dolayısı ile 28 Şubat’ın mağduru olarak çıkanların aynı zamanda 28 Şubat’ın hedef aldığı siyasi düşünceyi bölmek ve dönüştürmek ve değiştirmek isteyen bir siyasal düşünceyle ortaya çıkmaları tesadüfi değildir.” diye konuştu.  
  