Doktorlar Akdağ'a hakkını helal etmedi!
 
 Sağlık eski Bakanı Prof. Dr. Recep Akdağ, görevini devrederken, sağlık çalışanlarından helallik isteyince İzmir Tabip Odası resmi internet sitesi aracılığıyla anket yaptırdı. Doktorlara, "Eski Sağlık Bakanı Dr. Recep Akdağ’a hakkınızı helal ediyor musunuz" diye soruldu. 
 
 10 gün süren ankete 3 bin 826 doktor katıldı, yüzde 89’u hakkını helal etmedi, yüzde 11’i "Helal olsun" dedi. Anket sonuçlarını değerlendiren İzmir Tabip Odası Genel Sekreteri Mete Güzelant, Akdağ’ın hekimlik mesleğini değersizleştirdiğini öne sürdü. Güzelant, yeni Sağlık Bakanı Mehmet Müezzinoğlu’na da uyarıda bulunarak, Akdağ gibi anılmamak için anketin sonuçlarını dikkate almasını istedi. 
 
 Ankete katılan doktorların haklarını helal etmeme gerekçeleri şöyle açıklandı:
 
 "Hakimlik mesleğini değersizleştirmek, hekimlik onurunu ayaklar altına almak, halkı hekimlere karşı kışkırtarak, saldırılara ve şiddet ortamına açık hale getirmek, atama kısıtlamaları, ağır iş yükü nöbet ve çalışma saatleri, hekimlerin ceza ve tazminat davaları, adaletsiz performans uygulaması, düşük ücret, serbest çalışma hakkını ortadan kaldırmak, muayenehane, tıp ve dal merkezleri ve polikliniklere karşı neredeyse terör boyutuna varan baskılar yapmak, öğretim üyelerine getirilen çalışma kısıtlamaları, tıp ve tıpta uzmanlık eğitiminin kalitesini düşürmek, akademik personele ciddi baskılar yapmak,sağlık sistemini ve çalışanların statüsünü yap-boz uygulamalarla karmaşaya sokmak."
 
 DHA