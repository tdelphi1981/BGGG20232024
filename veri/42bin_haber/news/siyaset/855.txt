Bakan Günay'ın Hektor hayali bitti
ÇANAKKALE Boğazı'na hakim bir noktada 50 metre büyüklüğünde devasa Hektor heykeli yaptırmak isteyen Ertuğrul Günay'ın Kültür ve Turizm Bakanı olarak ömrü, bu hayalini gerçekleştirmeye yetmedi.
Kabinede yapılan değişiklikle Ertuğrul Günay Kültür ve Turizm Bakanlığı'ndan alındı. Yerine Adana Milletvekili Ömer Çelik getirildi. Çanakkaleliler, en çok kabinedeki bu değişikliğe üzüldü. Çünkü Ertuğrul Günay, 2007 yılında Kültür ve Turizm Bakanı olduktan sonra, en büyük hayalinin Çanakkale'de boğaza hakim bir noktaya 50 metre yüksekliğinde devasa bir Hektor heykeli yapmak olduğunu açıklamış, bakanlığı süresince bu hayalini bir çok kez kamuoyuyla paylaşmıştı. Dev Hektor heykeli, sadece Bakan Günay'ın değil, Çanakkalelilerin de hayallerini süsledi.


Ertuğrul Günay'ın, Kültür ve Turizm Bakanı olarak ömrü Çanakkale'ye 50 metrelik Hektor heykelini yaptırmaya yetmedi. Ancak, Günay'ın hayalindeki kadar büyük olmasa da Erenköy Belediyesi 2009 yılında Çanakkale'ye kaidesiyle birlikte yüksekliği 5 metre olan bir Hektor heykeli kazandırdı. CHP'li Başkan Alaattin Özkurnaz, "Günay'ın bakanlığı bitince hayalleri de suya gömüldü. Oysa kendisinden büyük bir heykel bekliyorduk. Ama en azından 5 metre büyüklüğünde de olsa biz bir Hektor heykeli yapmış olduk. Önemli olan da bir Hektor heykelinin olmasıydı. Yine de, Anadolu'yu, Anadolu halkını temsil edecek daha görkemli bir Hektor heykeli bekliyoruz. Artık umudumuz yeni Kültür ve Turizm Bakanı Ömer Çelik. Kendisinden devasa bir Hektor heykeli bekliyoruz" dedi.


GÜNAY HAYALİNİ AÇIKLAMIŞTI


Ertuğrul Günay, geçen yıl Eylül ayında son Çanakkale'ye gelişinde Hektor heykeli hayalinin hatırlatılması üzerine, "O düşüncemden vazgeçmiş değilim. Çünkü Hektor, Çanakkale Destanı'nın ilk halkasıdır. Anadolu savunmasının simgesidir. Anadolu müdafaasının ilk destansı isimlerinden birisidir. Bir anlamda bizim bu toprakları savunmak için verdiğimiz bütün o şehitlik destanının ilk başlangıç noktasıdır. Onu bir savaşçı olarak değil, Anadolu'yu savunan bir yurtsever olarak, bu toprakların bir fedaisi olarak Çanakkale'nin Anadolu yakasına şekillendirmek, bir anıt olarak gerçekleştirmek konusunda ben hem fikrimi, hem de bu konudaki hazırlığımı sürdürüyorum. Nasıl Ege Denizi'nden Çanakkale Boğazı'na girişte Avrupa yakasında Şehitler Anıtı gözüküyorsa, bu yakada da böyle siperden eğilmiş bir Mustafa Kemal siluetinde ve bir Ege yerlisi kılığında tarihle bugünü biraz sentez yaparak ve muhtemelen başında zeytin dalı, eli ise hançerinin kabzasında, ama katiyen çekilmiş değil, savunmaya hazır bir Hektor hayalim var. Görkemli, devasa, ışıklandırıldığında uzaktaki gemilerden bile görünsün" demişti.