'Sorun yok, arzu ve ihtiraslar var'
MHP Grup Başkanvekili Oktay Vural, Türkiye’nin, başkanlık sistemini gerektirecek bir sorunu bulunmadığını belirterek, “Sadece arzu ve ihtiraslar var.
 Başbakan, cumhurbaşkanı olmak istiyor. Cumhurbaşkanlığı’na giderken koltuğu da götürme arayışında.” dedi.
 MHP Grup Başkanvekili Oktay Vural, Başbakan Recep Tayyip Erdoğan’ın odasında bulunan dinleme cihazları ile ilgili, “Herhalde bu iş faili meçhul kalacaktır.” diye ifade etti. AK Parti’nin 10 yıldır iktidarda olduğunu söyleyen Vural, “Şimdi kalkmış, dinleniyorum diyor. Yahşi Cazibe’deki Simge’yi geçtiniz. Mağdurum da mağdurum… 12 Eylül’den mağdur, 28 Şubat’tan mağdur.” diye konuştu.
 Üniversite senatolarının açıklamalarını değerlendiren Vural, “Bu üniversiteler, AKP icraatlarının savunucusu haline gelmiş.“ dedi. Ana dilde eğitim, kademeli eğitim sistemi gibi tartışmalarda üniversitelerin sessiz kaldığını söyleyen Vural, “Üniversiteler, bürokratik oligarşinin ideolojik aygıtı haline dönüşmüş.” şeklinde konuştu.
 Açıklamaların; şiddeti kınama değil, Başbakan’a yaranma arzusundan başka bir şey ifade etmediğini savunan Vural, “Üniversite senatoları, Hükümetin senatoları değildir. Bilimin yanında olmaları gerekir.” dedi.
 Cumhurbaşkanı ve Başbakan’ın halk tarafından seçilmesinin ileride sorun olabileceği yönündeki değerlendirmelerle ilgili Vural, “Sanki aralarında sorun yok mu? Çankaya mankaya ayrılığı yok mu? Bunun sistem çatışmasına döneceğini iddia etmek bir garabettir.” diye konuştu.
 'Irak’ta parlamenter sistemi önerenlerin Türkiye’de başkanlık sistemi istemelerinin son derece ilginç' olduğunu kaydeden Vural, “Başkanlık sistemi AKP içindeki çatışmaları çözmek için kullanılmak isteniyor.” dedi. 
  